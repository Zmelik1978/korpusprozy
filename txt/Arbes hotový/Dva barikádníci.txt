Žhavé odpolední slunce letní začíná se již schylovati k západu. Dusné, skoro hrozivé ticho rozkládá se nad Prahou, která jeví neobvyklou tvářnost, podobající se, zvláště na Starém a Novém městě, náhlé ztrnulosti. Panujeť tam skoro všady nevylíčitelně poetický klid budícího se jitra a nikoli šumný a lomozný chvat odpolední. Některé ulice jsou úplně pusty a liduprázdny; v jiných jen občas osamělý chodec plouží se ostýchavě podle zavřených domů, v kterýchž byl, jak se zdá, veškeren život odumřel. Toliko na několika místech Starého a Nového města panuje život; ale tak zvláštní, tak mimořádný, že nepamatují podobného ani obyvatelé nejstarší. Nevelké náměstí Křižovnické mezi chrámem salvatorským, mosteckou věží a chrámem i klášterem křižovnickým má již od několika dní vzezření fantastické. Po obvyklém každodenním životě velkoměstském, kterýž právě zde nejčileji proudívá, není nejnepatrnější památky. Dvojnásob zatarasená mostecká věž, vytrhaná dlažba, hromady kamení, klad, hlíny a nábytku sem tam rozházeného — různá skupení ozbrojených mužů a jinochů — — všechno nasvědčuje poměrům mimořádným. Náměstí a bezpostřední okolí jeho jeví tvářnost se všech skoro stran zataraseného táboru ozbrojenců. Barikády v ulicích na náměstí ústících jsou pevný a ostražitě střeženy. Dvojitá barikáda ve věži mostecké a pod ní jest vzorem barikád: přímo nedobytná... První, nevysoká barikáda uvnitř brány má patrně úkol ztěžiti útok. Těsně za ní jest barikáda druhá, s které věje červenobílý prapor — jedna z nejvyšších a nejpevnějších... I nejprudší, nejzuřivější palba z děl nejtěžšího kalibru sotva by ji v několika hodinách valně poškodila. Hrstka jen poněkud odhodlaných obránců dovedla by se za ní ubrániti sebe větší přesile, i kdyby tato podnikala nejzuřivější útoky bodákem... Avšak — i kdyby tato hrstka barikádníků podlehla, i kdyby byla nucena obě barikády opustiti, nebyl by boj o Křižovnické náměstí ještě dobojován, nýbrž teprve — zahájen. Nežli by nepřítel ztekl první dvě barikády v mostecké věži, měli by obránci jich dosti času uchýliti se za barikády jiné a hájiti náměstí. Přímo naproti mostecké věži, na pokraji někdejší ulice Jezovitské, nyní Karlové, stojí mezi palácem knížete Colloreda a chrámem salvatorským velká i vysoká barikáda, která co do pevnosti skoro v ničem nezadá druhé barikádě mostecké. Panuje celému náměstí, a možnoť s ní bez velikého nebezpečí životů říditi vražednou palbu proti nepříteli barikády mostecké slézajícímu nebo již po náměstí postupujícímu. nevelké vzdálenosti za touto barikádou stojí v téže ulici barikáda druhá, za tou třetí a čtvrtá — vesměs dovedně a pevně stavěné, tak že by boj toliko tímto směrem: k srdci města se táhnoucí zajisté stál nepředvídaných obětí se strany útokem ženoucích. Avšak netoliko z ulice Jezovitské — i z obou pobočních, přímo proti sobě se nalézajících ulic: z Křižovnické i z ulice od nábřeží podle staroměstských mlýnů chráněno jest náměstí Křižovnické pevnými, nesnadno dobytnými barikádami, tak že by nepřítel dobyv obou barikád mosteckých octnul se na náměstí netoliko v nejvražednějším křížovém ohni tří pevných barikád, nýbrž i v ohni četných obránců, kteří by se byli uchýlili do okolních budov, aby po případě i z oken pálili na nepřítele, kdyby se mu přes všechno nadání podařilo barikády mostecké slézti. Oba velké klenuté podjezdy, vedoucí z náměstí křižovnického do ulice podél mosteckých mlýnů směrem k nábřeží, jsou skoro úplně kamením, kladami atd. zabarikádovány. Okna v klášteře křižovnickém, jakož i v protějších domech jsou vysazena a nahromaděno v nich kamení k případnému uvítání nepřítele. Obrovské Klementinum proměněno jest v tvrz. Oba hlavní vchody: na náměstí Marianské a do ulice Jezovitské vedoucí jsou zataraseny; toliko vchod třetí na náměstí Křižovnické jest volný. Balkon nad průčelím chrámu salvatorského, všechna okna semináře a vůbec každé stanovisko, každé místečko, s kterého lze náměstí Křižovnické hájiti, obsazeno jest ozbrojeným, k pouličnímu boji připraveným lidem. Na náměstí samém — píšeť se právě dne 16. června v krvavém témdni svatodušním roku 1848 — panuje i nyní, kdy jest v jiných ulicích skoro mrtvo, dosti čilý ruch. Ozbrojený lid: měšťané i studenti v různobarevných čapkách, národní gardisté, členové Svornosti v malebném svém kroji, dělníci, řemeslníci — staří i mladí, bohatí i chudí táboří zde z části pod širým nebem nebo stojí na stráži na barikádách. Někteří stojí v skupinách, jiní porůznu si hoví na zemi nebo na stupních chrámu křižovnického neb jinde, kde jest vůbec místo vhodné. Jednotlivci neb i celé tlupy přicházejí neb odcházejí — ti zde rozmlouvají, onino cídí nebo připravují zbraň neb i jinak čas si krátí. Kaleidoskopický obraz, jaký náměstí poskytuje, jest rovněž tak malebně pestrý jako ve svých proměnách naprosto nevylíčitelný. Jest to cosi jako tábor středověkých vojínů jen z části a ledabylo uniformovaných a nejrůznějším způsobem ozbrojených. Dlouhé, křivé šavle s drahocennými rukojeťmi, elegantní kordy i těžkopádné zrezavělé dragounské palaše, lovecké pušky o dvou nebo jedné hlavni, obyčejné vojenské ručnice s kohoutky na zápalky, jakož i těžké, staré ručnice na křesací kámen, bambitky nejrůznějších velikostí a nejbizarnějších tvarů, piky, helepartny, lovecké tesáky, dýky, nože, ba i cepy, improvisované palcáty, sudlice, jihoslovanským buzdovánům podobné kyje — vůbec všechny druhy zbraní, všechny možné nástroje, kterýmiž lze branný útok odraziti, jsou zde zastoupeny. Jako zbraň, jsou i obránci různi, ale v tvářích všech jeví se ona zvláštní mužná odhodlanost, jakou vyvolává jen vědomí boje z přesvědčení. Přes veškeren ruch a šum, jaký na náměstí panuje, jeví celek právě přece jen obraz jaksi klidný, jako v mužném, odhodlaném očekávání nezbytného, ale zároveň nikoli nevítězného boje. Avšak netoliko náměstí Křižovnické — i sousední staroměstské mlýny s vodárnou, mostecká věž a křižovnický klášter, hlavně obydlí generála řádu a kněží s vyhlídkou na Malou Stranu jsou obsazeny četnými obránci. Z každého okna, z každé skuliny, ba z každého vikýře na střechách čouhá několik hlavní ručnic a za nimi objevují se občas obránci čekající na rozkaz k palbě... Podobný obraz, jako náměstí mostecké, jeví nádvoří kláštera křižovnického a vůbec všechna nádvoří Klementina, kde jsou nahromaděny zásoby zbraní a potravy, a kde se nalézá hlavní stan vůdců. Všady ruch a šum; všady přípravy k boji a přece — klid zbraní... Nejklidněji jest právě v druhém nádvoří Klementina. Náčelníci hnutí byli před nedávnem vyslechli důležité raporty jednak o přípravách k obraně Starého a Nového města a očekávaných posilách z venkova, jednak o rozestavení a přípravách nepřítele, jenž byl zaujal postavení na levém břehu Vltavy — a zároveň odbyli důležitou politickovojenskou poradu. Komandující generál kníže Alfred Windischgrätz, jenž byl veškerou brannou moc stáhl na Malou Stranu a Hradčany, byl totiž městskému zastupitelstvu a veškerému obyvatelstvu prohlásil, že přerušuje veškeré další vyjednávání a kategoricky žádá: aby se Staré i Nové město na milost a nemilost vzdalo, všechny barikády aby byly bez odkladu sbourány, vorový most v Podskalí zničen a všechny zbraně vydány... A nebude-li rozkazu tomu do zítřejšího dne do poledne vyhověno, že dá Staré i Nové město — bombardovati. Kategorickým vyzváním Windischgrätzovým postrašené městské zastupitelstvo bylo se v bouřlivé schůzi na radnici usneslo, přičiniti se s napětím veškerých sil k zamezení bombardování, nebo-li jinými slovy rozhodlo se přiměti obránce barikád k tomu, by vyzvání komandujícího generála prostě vyhověli, a vydalo také přiměřenou vyhlášku. Dojem provolání toho na obránce barikád vůbec a na náčelníky hnutí byl různý. Jednotlivci ovšem byli ochotni přání otců města vyhověti; jíní však, a to převalná většina se tomu vzpírala připomínajíc, že jednou zahájený boj má býti dobojován, a že do okamžiku, dokud se obě strany nezměří v boji rozhodném, není třeba a zátaké radno, skládati dobrovolně zbraň a vzdáti se na milost a nemilost nepříteli, neposkytujícímu nižádné záruky, budou-li ústavní svobody zachovány čili nic. Městské zastupitelstvo slibovalo ve svém provolání obráncům barikád, a vůbec všem, kdož se byli boje súčastnili, že bude šetřeno osobní bezpečnosti jejich a zaručovalo se za to svou ctí, ba i krví a životem; avšak zaručení to neposkytovalo vůči kategorickému rozkazu velícího generála nejnepatrnější záruky. Z té příčiny shodli se vůdcové hnutí vyzvání knížete Windischgrätze nevyhověti, ale dáti městskému zastupitelstvu aspoň dobrou vůli na jevo, t. j. vyčkati prozatím, jak se stav věcí utváří; zdali a jaké asi posily přirazí v nejbližší době ku Praze Pražanům ku pomoci a nepodnikati tudíž prozatím žádného nového boje. Tomu přiměřené rozkazy byly bezodkladně vydány. Na náměstí Křižovnickém, v nejbližším okolí a vůbec po celém pravém břehu Vltavy od Podskalí až po Karlín panuje klid zbraní. Každý jest přesvědčen, že aspoň před uplynutím lhůty, kterou byl kníže Windischgrätz vytknul, tudíž do zítřka do poledne k novému boji nedojde. V jednotlivých skupeních obránců hovoří se o stavu věcí. Zde vypravuje jeden o výsledku té neb oné deputace u Windischgrätze nebo Lva Thuna, jinde vypravují si vzájemně různé, tklivé i hrdinné episody z bojů minulých dnů. Tamto líčí očitý svědek bouřlivou schůzi na radnici, onde hovoří se o možném výsledku boje a jeho následcích v případě vítězství obránců barikád atd. Nejživěji rokuje se ve skupeních mezi oběma mosteckými barikádami, kde se byli shlukli nejsmělejší, nejodhodlanější obránci města, z nichž zvláště dva vzezřením i chováním nápadně od ostatních se liší. Jeden z nich, mladík asi dvacetiletý, sválo vité postavy, pravidelné, skoro sličné tváře jemné pleti, výrazných černých očí a takových též, až na ramena splývajících vlasů stojí zády opřen o stěnu barikádní se založenýma rukama. Oblečen jest vkusně, skoro elegantně v krátký, těsně přiléhající černý sametový kabátec a v šedivé spodky; — červenobílá šerpa přes prsa a levé rámě, lehká šavle na černém řemení, malá vkusná bambitka za pasem — v celku zjev příjemný, elegantní. Podle červené čapky lze poznati, že to studující práv, Ručnici má státi podle sebe, tak že v případě potřeby stačí sáhnouti po zbrani, vyskočiti na první stupeň barikády, namířiti a vypáliti první ránu. Mladý muž ten jeví v tváři klid a odhodlanost. Zdá se, že jest o stavu věcí poučen, a že naslouchá hovoru jen jaksi k doplnění toho, co již ví. Druhý jest mladík téhož stáří a prvnímu postavou, šatem, zbrojí a poněkud i tváří podoben. I jeho tvář jest skoro sličná, ale jemnější, plnější a líce růžovější; hnědé oko méně výrazné, ale snivější, vlas kaštanový, za to hustší a delší, slovem zjev příjemný a elegantní jako soudruh; ale poněkud, ovšem nenápadně zženštilejší. I on stojí, ale pohodlně rozkročen drže k noze spuštěnou pušku levou rukou za hlaveň — a vypravuje právě soudruhům: několika studentům a gardistům o bouřlivé schůzi na radnici. Vypravuje živě a plasticky. Hlas jeho zní příjemně, skoro lahodně. Pohyby jeho jsou skoro vášnivé. Soudruzi mlčky a s napětím naslouchají. Smutný, skoro bychom řekli politování hodný obraz občanské nestatečnosti, jejž očitý svědek před duševním zrakem jejich právě rozvíjí, působí na každého sice jinak, ale v celku přece jen na všechny nemile, jako trpké zklamání. Ochotné a bezvýminečné podrobení se vojenské moci, ku kterémuž se byli zástupcové občanstva a lidu po bouřlivém rokování rozhodli, zdá se býti odhodlaným, smělým a ku všem obětem ochotným obráncům, kteří stojí se zbraní v ruce v prvním ohni, netoliko pouze nedůstojným, nýbrž prostě řečeno zbabělým. A v tomto smyslu skončil také vypravující své líčení. „Přiznám se vám, kamarádi, upřímně,“ pravil s rozhořčením, „že z nesčetných schůzí, kterýmž jsem byl v právě minulých dvou měsících přítomen, neučinila na mne žádná tak trapného a bolestného dojmu jako tato. Ze všeho bylo zřejmo, že hlavy obce stav věcí naprosto neznají, že podceňují nadšení a zápal, s jakýmž bylo až dosud bojováno, ba že nemají hrubě ani ponětí o tom, co může a skoro bych řekl: co najisto bude následovati, jakmile bez dalšího boje složíme zbraň. Byl jsem v hlubinách duše roztrpčen, když předsedající prohlásil závěrečné usnesení a formuloval pokořující podmínky, kterýmiž má býti mír a pokoj zakoupen. Mimoděk zaťala se mi pravice v pěst, krev se mi hrnula od srdce k hlavě a v duši mé dozrálo pevné předsevzetí: nevzdáti se, nýbrž raději život v oběť dáti — raději zahynouti, nežli v hanbě a pokoření dále žíti.“ Se stanoviska všech, kdož byli přesvědčeni neb aspoň doufali, že branný odpor proti vojenské moci může vésti k vítězství svobody, úplně oprávněná tato závěrečné slova odhodlaného nadšence nezůstala bez dojmu na soudruhy. „Ano, ano,“ volal jeden z nich. „Raději zahynouti, nežli v hanbě a pokoření dále žíti!“ Ostatní souhlasně přikývli, toliko černovlasý mladík opírající se zády o stěnu barikádní zůstal bez pohnutí. „Co soudíš ty, Saturnine?“ optal se po kratinké pomlčce mladík, jenž byl vypravoval. Tázaný svraštiv obočí pokrčil mlčky ramenoma a teprve po chvíli klidně a vážně odpověděl: „Nesnadno říci, milý Jaroslave; jsemť na rozpacích... Přemítám o stavu věcí; ale výsledek přemítání mne naprosto neuspokojuje. Pozorujiť, že octli jsme se na nakloněné ploše, po které sletíme do propasti...“ „Jak to?“ vpadl živě Jaroslav. „Zcela prostě,“ odpovídá s nezměněným klidem Saturnin. „Boj, jehož se účastníme, nebyl veden výhradně jen na prospěch náš, kteří jsme přece jen spíše silami výkonnými, nýbrž na prospěch všech, kterýmž jde upřímně a poctivě o svobodu; avšak když nás právě ti, pro které jsme se v první řadě obětovali, opouští, když se nás zříkají, když nechtějí, abychom ve službě svobody dále kráčeli, jest věc, za kterou bojováno, ztracena...“ „Dobojujeme tedy boj proti jejich vůli!“ zvolal odhodlaně Jaroslav. „Nikoli, milý hochu!“ odpověděl Saturnin nezměněným klidem. „I v boji tak mimořádném, jakého se účastníme, jest třeba železné discipliny, bez které jest boj proti disciplinované moci vojenské úplně beznadějný. Na nás, kterýmž v tuto chvíli svěřeno jest hájení této barikády, nezáleží, přejeme-li si dalšího boje čili nic; naší povinností jest konati rozkazy vůdců — nic více...“ „Ale právě vůdcové jsou, trvám, pevně odhodláni v boji pokračovati!“ ozval se Jaroslav tónem rozhodným. „Pravda,“ odpověděl Saturnin. „Ale žel, že jen někteří — a právě tím kloní se stav věcí spíše k uzavření míru nežli k dalšímu boji... Což pak jsi úplně spustil se zřetele, že městské zastupitelstvo zaručuje všem, kdož se byli boje účastnili, beztrestnost a čestné zabezpečení života?“ „Pravda, pravda,“ přikývnul Jaroslav. „Ale kdo ti za to ručí, že bude moci zastupitelstvo slovu svému dostáti?“ „Nikdo!“ připomenul temně Saturnin. „Kdo ti za to ručí,“ pokračoval Jaroslav, „že v témž okamžiku, kdy složíme dobrovolně zbraň, nepozbude i městské zastupitelstvo veškeré své moci a že slibův i zaručení jeho bude právě tak dbáno, jako by vůbec ani — —“ „Nikdo — nikdo!“ vpadl Saturnin, aniž by byl vyčkal, až soudruh domluví. „A kdož ti za to ručí,“ pokračoval Jaroslav, „že závěrečná podmínka není pouhou vějičkou, na kterou chtějí právě jen chytří zpátečníci nachytati lehkověrných hejlů? Kdo ti za to ručí —“ „Nikdo, nikdo!“ vpadl poznovu Saturnin; ale hned vážně, skoro bolestně dodal: „A přece není jiné pomoci, nežli se prostě podrobiti diktátu vůdců. Uznají-li za vhodné pokračovati v boji proti vůli přestarostlivých otců města, vrhneme se zajisté všickni do boje s podobným zápalem jako v pondělí, když boj zahájen;, ale uznají-li za nevyhnutelné podrobiti se, a to třeba bezvýminečně, nezbude, nežli prostě uposlechnouti.“ „A ty soudíš, že by se mohli poslednějšího odvážiti?“ opáčil Jaroslav chladným tónem soudruhovým popuzen. „Můžeš se domnívati, že by nás i oni mohli vydati beze slitování na milest i nemilost nezvítězivšího, ale po takovém skutku s naší strany přece jásajícího a rozkazujícího vítěze ?“ Saturnin zavrtěl hlavou. „Nikoli, příteli,“ pravil tímže klidným opravdovým tónem, jakým byl až dosud mluvil. „Nemyslím, že by nás vůdcové hnutí chtěli vůbec jen opustiti. Ale což naplat, když se věci přece jen utvářily zcela nepředvídaně, Po zahájení boje doufánoť, že přispějí nám ku pomoci nadšení bojovníci ze všech končin požehnané vlasti. A když se teď rozhlédneš, co vidíš? Pravda sice, že na některých místech skutečně pomoc připravována, odjinud pak docela i ku Praze vyslána; ale dnes přece jen vidíš nepatrný a k tomu vždy více řídnoucí hlouček bojovník ...“ „Venkov nám však přece přispěje ku pomoci!“ zvolal Jaroslav. „Možná, ale možná také, že nepřispěje,“ odtušil s ledovým klidem Saturnin, „ba že nám vůbec ani přispěti nebude moci. Nebyl-li zápal na českém venkově pro společnou věc svobody tak nadšený, aby byl venkov hned na první zprávu o zahájení boje povstal jako jeden muž, není nyní skoro ani naděje, že bude lze zápal takový rozdmychati. Pomoc a to vydatná a rozhodující pomoc byla nutná a zároveň možná bezprostředně po zahájení boje, dokud byl nepřítel překvapen a takořka bez rady — nyní jest skoro již nemožná.“ „Ty tedy soudíš, že jest další boj náš úplně beznadějný?“ ozval se Jaroslav. Saturnin pokrčil ramenoma. „Nesnadno říci,“ pravil smutně; „neznámť všech opatření, která snad byla v ohledu tom učiněna. Ale soudím-li z toho, co možno v tu chvíli nazvati dokonanými událostmi, nemohu jinak, nežli předvídati brzký konec nerovného zápasu. Na venkově panuje bezpříkladný zmatek. Dobrovolní a placení emisaři zpátečnictva napjali veškeré své síly, by překazili, v co bylo od nás pevně doufáno, a na co spoléháno: brannou pomoc. Nyní jest Praha, vlastně Staré a Nové město s Josefovem od venkova skoro úplně již odloučeno. Železný kruh bodáků obtočil Prahu –“ „Avšak buď my nebo venkov železný kruh rozrazí!“ vpadnul s nezlomnou důvěrou ve vítězství Jaroslav. Saturnin opět pokrčil ramenoma. „Možná,“ pravil tónem skoro bolestným; „ale možná také, že to nebude více možno.“ Po těchto slovech nahnul se k příteli a zašeptal mu: „O ostatním nelze před svědky rokovati. Vyčkejme, až se rozptýlí!“ Po té se obrátil k obráncům řka: „Přátelé! Nechť jest naděje na vítězství sebe větší nebo sebe menší — nám nezbývá nežli konati svou povinnost: podrobiti se ve všem rozkazům vůdcův. Dojde-li rozkaz, abychom složili zbraň, nezbyde nežli uposlechnouti.“ „Ano, ano, poslušnost rozkazů vůdcův jest hlavní podmínkou zdaru!“ zvolal jeden z obránců. Ostatní souhlasně přikývli. „Tak a nejinak se zachovejme!“ připomenul Saturnin s klidem člověka, který byl o všem zrale přemítal, načež sáhl po ručnici a počal prohlížeti její kohoutek. Obránci barikády ještě chvíli hovořili; Saturnin a Jaroslav však se více hovoru nesúčastnili. Po několika minutách začali se obránci rozptylovati. Jeden po druhém ubýval ze skupiny. Většina uchýlila se za druhou barikádu, někteří usedli na kamení opodál, hlavně u vojenské strážnice, která zde v tu dobu stála, Asi po čtvrt hodině byli oba přátelé o samotě, tak že mohli beze svědků v rozmluvě pokračovati. „Nuže?“ ozval se Jaroslav. „Promluvme o stavu věci upřímně!“ „Budiž!“ odtušil Saturnin. „Tys měl dnes dopoledne za úkol přehlídnouti ochranné prostředky našinců a podati o tom zdejšímu velitelství zprávu. Nuže pověz, co a jak jsi shledal!?“ „Všechno jest ve vzorném pořádku,“ ujal se slova Jaroslav. „Posice naše jest nejen nad míru výhodná, nýbrž takořka nedobytná. Nové město má úhrnem sedmdesát pět barikád; mnohou i v místech, kde se nepřítel až dosud ani neukázal, Také Podskalí jest náležitě zabarikádováno. Vorový most přes řeku stojí doposud a jest chráněn odhodlanými obránci. Celý pravý břeh Vltavy od Karlina až k Rejdišti jest obsazen našinci. Nejpevnější a zároveň nejvhodněji jest opatřeno Staré město. Počítáme-li i barikády našeho stanoviska, čítá Staré město dnešního dne neméně nežli dvě stě třicet nad míru pevných, z větší části vzorně stavěných barikád. Budova polytechnického ústavu jest tak jako naše Klementinum proměněna v pravou pevnost. Barikády v úzkých uličkách kolem ústavu jsou naprosto nedobytny. Kdo viděl vše to jako já na vlastní oči, musí doznati, že dobytí všech těch barikád stálo by potoky krve, slovem bezpříkladných obětí na životech se strany dobývajících. A kdo ví, jak pochybným jest i skoro již úplné takové vítězství — a o knížeti Windischgrätzovi nelze přece souditi, že by toho nevěděl, — může býti skoro jist, že se Windischgrätz, byť měl stonásobnou přesilu po ruce, útoku takového vůbec ani neodváží.“ Saturnin vyslechl výklad ten s klidem člověka, kterýž ví, že byl vypravující stav věci opravdově uvažoval. „V celku,“ pravil po chvíli, „musím ti dáti za pravdu. Posice naše jest, jak bylo v dnešní odpolední poradě vůdců zjištěno, skutečně takměř nedobytná; každý jest přesvědčen, že se Windischgrätz přímého útoku nebo správněji řečeno, dobývání zabarikádovaných částí města prozatím vůbec ani neodváží. Avšak nesmíš zapomenouti, že prozatímností tou není ještě vítězství naše zajištěno. Zbýváť ještě Windischgrätzovi dosti prostředků, by nás, když právě ne okamžitě, tedy aspoň prodlením poměrně dosti krátké doby ku kapitulaci donutil. Dovol, abych i já objasnil především stav věcí se stanoviska, jak se mi jeví nyní, když jsem byl podobně jako ty vykonal se svou četou obhlídku nepoměrně nesnazší a nebezpečnější nežli ty. Byltě mi, jak víš, včera večer svěřen úkol vypátrati a zjistiti sílu a postavení vojska, jež má Windischgrätz nyní pohotově. Na štěstí podařilo se mi pomocí několika nejodvážnějších smělců mé čety svěřený mi úkol vykonati prodlením minulé noci a dnešního dopoledne a podal jsem o tom také již obšírnou zprávu v dnešní poradě vůdců...“ „A na čem se usnesli vůdcové?“ vpadl druh. „Přede vším mne vyslechni,“ odpověděl Saturnin, načež pokračoval: „Po vypuknutí bouře v pondělí svatodušní byla obsádka pražská skutečně dosti slabá, tak že nebylo nesnadno vytlačiti ji z postavení jejích na levý břeh Vltavy. Nyní však, prodlením několika dní byla vojenská moc na levém břehu Vltavy a vůbec kolem Prahy na rychlo značně sesílena, kdežto my, kteří jsme byli najisto počítali na posily z venkova, nemáme dnešního dne k disposici ani tolik obránců, jako v den zahájení boje. Vojenská moc Windischgrätzova čítá nyní tři prapory granátníků, dva prapory pěchoty Hoheneggovy, dva prapory Khevenhüllerovy, prapor Welingtonův, prapor Latourův, dále pátý prapor polních myslivců, pět setnin dělostřelectva, sbor pionérů a tři pluky jízdy: pluk kyrysníků, pluk hulánů a pluk husarů. Porovnáš-li vojenskou tuto moc s hloučkem obránců barikád, musíš přiznati, že stačíme sice snad k obraně barikád; ale nemůžeme se naprosto odvážiti útoku výbojného. Slyš však dále! Pokládáme-li posici svou uvnitř města právem za nedobytnou, nemůžeme jinak nežli prohlásiti posici vojska — ovšem jen vůči nám a bez ohledu na to, bude-li na posici tu hnáno útokem z jiných stran, totiž z venkova — za neobyčejně výhodnou. Malá Strana a Hradčany jsou totiž jediný vojenský tábor. Nejsmělejší odvážlivci mé čety, kteří se v noci přeplavili tajně přes řeku a teprve dnes k polednímu zase se vrátili, zvěstovali mně následující: Obě Oujezdské brány jsou zavřeny. Uvnitř druhé brány jest vojsko, zejména jízda i s koňmi. Na baštách jsou vyvežena děla: dvě přímo nad branou jsou namířena ke Smíchovu pro případ útoku z této strany, dvě pak na bastionu jihovýchodně od druhé brány jsou namířena proti Barvířskému ostrovu. Prahy řetězového mostu jsou od Střeleckého ostrova až po konec mostu směrem k Novému městu vytrhány. Střelecký ostrov obsazen jest vojskem. Děla, jež vidíme s našeho stanoviska, netřeba snad ani uváděti; ale nutno s nimi v první řadě počítati. Dvě děla na bastionu těsně u řetězového mostu, dvě jiná na úzkém prostranství před vojenskou zbrojnicí nedaleko Sovích mlýnů, další dvě: šestiliberka a houfnice na mostě přímo proti nám a konečně dvě děla v Nové ulici těsně u cihelny, namířená proti Rejdišti — v celku tedy celá baterie na nejvýhodnějších místech. Kryta jsou děla ta na všech stanovištích přiměřeným počtem pěchoty. Oujezdské kasárny dělostřelecké a prostorná zbrojnice jsou plny vojska. Také na ulici před kasárny, na malém náměstíčku před budovou poštovní, palácem Rohanovým a budovou normálních škol, jakož i na ostrově Kampa táboří vojsko pod širým nebem. Malostranská mostecká věž a sousední domy obsazeny jsou granátníky. V Mostecké ulici táboří pěchota v kolonách. Malostranské náměstí a Štěpánský plácek jsou plny vojska: pěchoty i jízdy. Od ostrova Kampy až k Jezovitské zahradě jsou rozestavena přiměřená oddělení pěchoty, zejména před ústavem slepců a v Nové ulici. Takořka v bitevním šiku rozestavené vojsko jest řetězem posunutých stráží v nepřetržitém spojení, tak že v případu útoku s naší strany na některé postavení vojska může býti veškeré vojsko v několika minutách allarmováno, a v nejkratší době může se všech stran přispěti napadenému oddělení ku pomoci. Zálohy táboří na Hradčanech a na Marianských hradbách. Strahovská i Bruská brána jsou zavřeny a vojskem obsazeny. Na baštách nad branami jsou děla pro případ útoku z venkova. Na všech výhodných místech na Belvederu, na Hradčanech i na Petříně, odkud lze panovati Starému a Novému městu, jsou umístěny baterie, zejména na bastionu nad ústavem slepců v Brusce a na malém plácku východně od ústavu šlechtičen na konci starých zámeckých schodů, kam byly — jak jeden z nejsmělejších odvážlivců mé čety tvrdí — již včera večer vyveženy také čtyři hmoždýře k bambardování. Marianské hradby, Petřín a vůbec všechna větší náměstí a místa na Hradčanech jsou přeplněna tábořícím vojskem všech zbraní. Na Pohořelci, před Loretou a Černínským palácem, před palácem Toskánským, jakož i v obou dvorech zámku hradčanského táboří pěchota, jízda, místy i dělostřelectvo. Na všech bastionech na Belvederu, Marianských hradbách a na Petříně jsou rozestaveny přední stráže; vojsko na Hradčanech pak jest řetězem stráží spojeno s vojskem na Malé Straně. Také Štvanice obsazena jest silným oddělením vojska; lodní most, jejž tu bylo vojsko vystavělo, stojí posud; značné oddělení pěchoty a jízdy jest posunuto proti Karlínu. I toto vojsko jest řetězem stráží v Bubnech a na Belvederu spojeno s vojskem tábořícím v Jezovitské zahradě, na Malé Straně a na Hradčanech vůbec. Prachárny ve Hvězdě a před Bruskou branou jsou střeženy; před branami pak jest viděti četné hlídky jízdy. Hlavní stan Windischgrätzův jest v hradčanském hradě; generálové jsou ubytováni bud ve hradě nebo v sousedních šlechtických palácích.,. Tolik o rozestavení vojska na Malé Straně. Uvážíš-li pak, že viděti také hlídky jízdecké před branami novoměstskými a že byly včera také do Běchovic vyslány dvě setniny pěchoty Latourovy a škadrona husarů, by obsadily nádraží a tak každou posilu z venkova po dráze zamezily, zajisté přiznáš, že učiněna byla se strany vojenské všechna možná opatření, že železný kruh bodáků a děl obtočil Prahu, tak že jsme v pravém slova smyslu již dnes obleženi a od venkova, v jehož nadšenou a vydatnou pomoc jsme skládali největší naději, odloučeni.“ Saturnin ukončil věcný a střízlivý svůj výklad o rozestavení vojska. Jaroslav, jenž byl napjatě naslouchal, nebyl však nikterak přesvědčen, že jest již všechno ztraceno — doufalť posud ve vydatnou pomoc z venkova. „Vše, co jsi byl právě, milý Saturnine, uvedl,“ ujal se po chvíli slova, „zdá se skutečně nasvědčovati, že nám konečně nezbude nežli podrobiti se — ovšem jen tenkráte,  zůstaneme-li odloučeni a opuštěni. Avšak já posud ještě pevně doufám, ba jsem přesvědčen, že nás venkov náš neopustí. Přehlížeje včera postavení naše na Novém městě byl jsem očitým svědkem, když přibyla do Prahy po dráze posila Kolínských v počtu asi tří set mužů. Z každé tváře zářila odhodlanost a bojechtivost. Vypravovali, že u osady Běchovic, podle které vlak jel, stálo vojsko, — ale Kolínští nedavše se mýliti, připravili se k bojí a tak projeli šťastně skrze bodáky. Vypravovali, že netoliko v Kolíně, nýbrž i v Čáslavi, v Kutné Hoře, Chrudimi a v jiných městech hotujou se přispěti Praze ku pomoci; vypravovali, že došla je zaručená zpráva, kterak národní obrana a ozbrojený lid z Nové Paky, Jilemnice, Vrchlabí, Hostiného, Lomnice a okolních osad soustřeďuje se v Jičíně, aby pak u větší síle mohl přiraziti ku Praze, slovem ze všech končin Čech docházejí zprávy, že konají se nejpilnější a nejrychlejší přípravy ku všeobecnému povstání a především ku přispění Praze ku pomoci. A za takových poměrů bys chtěl zoufati, dobrovolně skládati zbraň a vzdáti se na milost i nemilost nepřítele, který může býti každým dnem, ba snad již každou hodinu sám se všech stran ohromnou přesilou sevřen a tak donucen kapitulovati? Uvaž jen, že dnes, zítra a zajisté i pozejtří i nejprudším útokům na jisto odoláme — uvaž pak, co bude následovati, jestliže zítra nebo pozejtří již přirazí ku Praze ze všech končin Čech dostatečná posila a udeří na vojsko na Malé Straně a na Hradčanech se všech stran! Stav náš není tudíž posud ještě úplně beznadějný. Naopak — vše nasvědčuje brzkému a pro nás příznivému obratu.“ „Pravda,“ připomenul Saturnin; „nadějí se ovšem ještě kojiti můžeme... Ale což pak skutečně se domníváš, že nepracuje po venkově reakce proti nám rovněž tak horlivě, jako někteří naši stoupenci pro nás? Či domníváš se, že Windischgrätz snad klidně vyčká, až budeme k boji náležitě připraveni – že nevykoná, čím byl právě městskému zastupitelstvu pohrozil, dříve, nežli nás dojdou nevyhnutelné posily?“ „Ale Windischgrätz se zaručil, že do zítřka dopoledne vojsko žádného nepřátelství nepodnikne — klid zbraně že nebude porušen,“ namítl Jaroslav. „I to jest pravda,“ odvětil Saturnin. „Avšak kdo ti ručí, že bude klid zbraní skutečně zachován? Můžeť býti rovněž tak snadno porušen se strany vojska jako se strany našinců — jediný výstřel, třeba snad nahodilý, stačí, aby byl boj obnoven. A právě toho se obávám... My zde a vůbec na celém Starém městě odoláme zajisté po delší čas útokům nejprudším; ale jakmile padne z té neb oné strany jedna rána, jsem jist, že nebude Windischgrätz ani okamžik otáleti s vykonáním své hrozby, že dá okamžitě rozkaz k bombardování Starého města. A jakmile se vznese do výše první puma — tím můžeš býti jist: jsme ztraceni.... Většina měšťanstva pražského, zejména vlastníci domů a — —“ „Rozumím!“ vpadl Jaroslav tónem podrážděným. „Leč přes to vše neustoupím — přes to vše zbraně své neodhodím, tím méně abych ji složil dobrovolně k nohám nepřítelovým! Připomeň si jen velebný okamžik, když sem na náměstí zapadla první dělová koule! Připomeň si, kterak jeden z vůdců, mladistvý filosof, uprostřed deště kulí zvolal: ,Přísahejme všickni, kdož zde jsme, že budeme se brániti až do poslední krůpěje krve a že vojsko jenom přes naše mrtvoly zmocní se barikád!‘ – připomeň si, kterak jsme všickni jako jeden muž zdvihli pravice do výše a přísahali — jak jsme zajásali a za nejprudší palby z děl i pušek zpívali hřímavé Hej Slované! Ne, ne, kamaráde! Ustoupiti, povoliti, vzdáti se — není možno! Já aspoň přísaze dostojím. Bud přispěju k vítězství, nebo jen přes moji mrtvolu – –“ Nedořekl. Na věži Klementina začaly biti hodiny — bila osmá večerní. Oba přátelé byvše tak prostinkým způsobem z rozmluvy své vyrušeni, zvedli současně hlavy, jakoby se chtěli mimoděk zadívati, odkud zvuk hodin zaznívá — a rovněž tak mimoděk zabloudily zraky jejich k prvnímu domu, z jehož jednoho okna v prvním patře byla se právě nad narovnanými v okně kameny objevila hlava černovlasé dívky. „Znáš ji?“ optal se Saturnin. „Jakž bych neznal! — Anežka Hřímová,“ odtušil Jaroslav, dívaje se upřeně k oknu, v němž byla hlava zase zmizela. „Tančil jsem s ní naposledy v besedě v Konviktě... Zajímavá, duchaplná to dívka...“ „A všimnul jsi si,“ vpadl Saturnin, „jak zde za nejprudší palby snažila se přispěti raněným ku pomoci?“ „Viděl jsem na vlastní oči,“ odpověděl Jaroslav, „avšak vždy, kdykoli — — —“ tom — co to? Nepadla kdesi temná rána z ručnice? Oba přátelé napjatě naslouchali. Odkud byla rána padla — zda z Malé Strany nebo ze Starého města, nebylo lze rozhodnouti. Však několik jen vteřin po ráně první padla druhá, třetí... Čtvrtá padla již s barikády nad hlavami obou přátel, kde stála, stráž a v několika okamžicích padala již rána za ránou netoliko z Malé Strany, nýbrž i ze Starého města, ba z bezprostředního blízka: z věže mostecké... Klid zbraní byl porušen... A po páté, šesté ráně stáli již oba přátelé na barikádě. Byliť na ni vyskočili dvěma skoky takměř současně. První pohled jejich platil mostu. Byl liduprázdný; toliko v pozadí, kde začíná u schodů vedoucích na ostrov Kampa skláněti se k malostranské věži mostecké a kde právě stojí ku Starému městu namířená dvě děla, lze pozorovati nápadné hemžení vojska... V popředí děl na chodníku na stráži stojící granátník nabíjí právě pušku a nad jeho hlavou rozptyluje se nepatrný kotouč bělomodrého kouře... Dle všeho byl v bezprostředně předcházejícím okamžiku vystřelil a hned zase nabíjí... V celku prostý a přece tak významný výjev, jehož byli oba přátelé na barikádě v prvním okamžiku svědky, byl zároveň nepřímým pokynem, jak se mají po své povinnosti zachovati. Beze slova a zcela instiktivně namířili přes most směrem k oběma dělům a skoro současně vypálili. Nežli však začali ručnice své poznovu nabíjeti, nebyli již na barikádě sami. Více nežli deset obránců bylo po jejich boku. Někteří byli již vypálili, jiní ještě míří... Někteří vylézají nebo vyskakujou na barikádu, jiní k ní spěchají... Z Malé Strany zazněl již také hromadný výstřel z ručnic; hned po něm zaduněly rychle po sobě dvě rány z děl: jedna koule, přelítnuvši obě mostecké barikády, zalítla až před barikádu na pokraji Jezovitské ulice, — kartáč neměl žádného účinku. Z Malé Strany zaznívá temné víření bubnů; občas slyšeti také, ovšem jen matné hlasy komandujících důstojníků. Ze staroměstské mostecké věže, ze sousedních mlýnů, z Křižovnického kláštera, s nábřeží i Rejdiště se strany jedné – z Malé Strany, pak s mostu od schodů na Kampu vedoucích, s pobřeží na Kampě, ze zahrady vedle Sovích mlýnů, s pobřeží před zbrojnicí a s prostranství u cihelny v Nové ulici se strany druhé padá již rána za ránou; někdy několik ran současně, občas slyšeti výstřely hromadné nebo jednotlivé rány z děl. Vše, co jsme byli právě naznačili, sběhlo se v několika jen okamžicích, dříve nežli oba přátelé pušky své znovu nabili — důkaz to, že byli na obou stranách na možný útok, nebo jinými slovy na porušení klidu zbraní úplně připraveni. Zatím změnila Praha tvářnost svou i na jiných místech. Na celém náměstí Křížovnickém nastal hned po prvních ranách bezpříkladný ruch. „Zráda! Zráda!“ voláno se všech stran. „Vojsko na nás táhne! Na barikády! Chraňte barikády!“ Každý muž chápe se zbraně, každý spěchá k barikádám. Ženy a děti, jež byl klid zbraně vylákal na ulici, prchají s pokřikem k domovu nebo hledají útočiště v cizích domech. Ve všech ulicích Starého, z části i Nového města slyšeti víření bubnů, volání do zbraně a udílení rozkazů. Na Staroměstském náměstí shromáždění obránci volají na hlásného na věži: „Bijte na poplach!“ Hlásný neslyší nebo nerozumí... Velitel obránců komanduje četě asi dvou set mužů, by vystřelila do vzduchu. Hromadný výstřel zaduněl a jako ozvěna zaznělo hned po 'té několik temných hromadných výstřelů i různých stran města. — Obránci barikád dávali si takto znamení, že jsou k boji připraveni a zároveň svolávali tím lid do zbraně. Po několika minutách zaznělo s věže Týnské zvonění na poplach; v brzku i s jiných věží... Dav lidu meškající právě, když zaduněla první rána z děla, na blízku Prašné brány, hrne se s pokřikem k Poříčské bráně, soudě, že branou tou chtějí do města vniknouti granátníci... Se všech stran hrnou se ozbrojení muži hlavně směrem k nejohroženější části města, ku Křižovnickému náměstí, kde zuří již nejprudší boj. V několika minutách byla všechna stanoviska obsazena a ze všad, odkud jest viděti na Malou Stranu, pálí se s úžasnou rychlostí. S mostecké věže, s barikád pod věží, z kláštera Křižovnického, s balkonu nad průčelím chrámu salvatorského, z mosteckých mlýnů, slovem ze všad slyšeti střelbu z pušek, všady viděti kotouče bělavého kouře. První koule z děla pozdravena s nadšeným jásotem; po druhé ráně zazněla hřímavá píseň Hej Slované! a zpívána později za nejprudší palby z děl a pušek — Ve čtvrt hodině rozzuřil se boj po obou březích Vltavy od Barvířského ostrova k Poříčské bráně. S obou břehů pálí se co možná nejprudčeji; s pravého po různu, s levého pak z větší části hromadně. Děla hřímají jen s břehu levého: s bastionu u řetězového mostu, s úzkého prostranství před zbrojnicí, s kamenného mostu, od cihelny v Nové ulici a s Belvederu. Baterie na Petříně, zejména k bombardování města připravené hmoždýře na Hradčanech u ústavu šlechtičen čekají ještě na rozkaz k zahájení palby... Na náměstí Křižovnické dopadají kulky a dělové koule mnohdy jako krupobití; účinek jejich však jest v celku nepatrný... Koule jedna, vypálená z děla u cihelny v Nové ulici, vrazila do průčelí prvního domu pod mosteckou věží, odrazila se a narazivši šourem o železem pobitá vrata chrámu salvatorského, odrazila se ještě jednou a zasáhla poblíž stupňů kostela Křížovnického stojícího mladého muže, kterému srazila svrchní část lebky... Jiná koule dělová vlítla úzkým oknem jedním do mostecké věže, kde obránci jednomu, jenž byl právě z okna vyhlédl, urazila pod ramenem ruku... Kulky z ručnic zasáhly mnohého. Poranění však jsou vesměs lehká a soudruzi jen s napětím všech sil odvádějí raněné z bitevního šiku k obvazišti na dvoře kláštera Křižovnického neb aspoň do nejbližších domů pod mosteckou věží. I povážlivě ranění zpěčují se opustiti bitevní šik; mnohý musí býti skoro násilně s barikády odvlečen — — Tak zuří boj již skoro hodinu, vždy urputněji a zuřivěji. Skoro se již počíná zapomínati na raněné. Zasténá-li, zaúpí-li někdo, nevěnuje tomu již pozornosti skoro ani soudruh po jeho boku. Každý se zabývá mužem, kterého si byl právě vzal na mušku; každý, i nejostýchavější a nejbázlivější, kteří před zahájením palby skoro ani nevěděli, budou-li míti dosti zmužilosti, vypáliti první ránu, pálí nyní již jak o závod... Oba přátelé, kterýmž jsme byli před zahájením boje větší pozornost věnovali, nemají pro jiného smyslu, nežli pro své pušky. Původně stálí na barikádě těsně vedle sebe; prodlením několika minut však byli přikvapivšími obránci od sebe odtrženi: Jaroslav jest přikrčen v pravém koutě barikády těsně u věže, Saturnin pálí ze středu barikády... Náhle Jaroslav zavrávoral... Nezaúpěl; ale puška mu vypadla z ruky a tělo se nahnulo ku předu, jako by se byl o kamení barikády pohodlněji opřel... Několik okamžiků zůstal bez hnutí. Nikdo mu nevěnoval nejmenší pozornosti. Po chvíli, právě když ze spod kabátce na prsou vytryskla, krev a zbarvila šat, namáhavě se vztýčil, jakoby se byl vzpamatoval a chtěl opustiti barikádu; ale vztýčení to bylo posledním pohybem jeho — zůstalť vztýčen a o povýšený kámen barikády opřen. Zároveň tím vystaven skoro celou třetinou těla svého nejprudší palbě granátníků, kteří byli zatím postoupili po chodníkách skoro až do polovice mostu a pálili odtud jednak přímo před sebe na barikádu mosteckou, jednak šourem na právo do mosteckých mlýnů, na levo pak na klášter Křižovnický, kdežto mezera mezi oběma chodníky, tudíž skoro celá vozová cesta, vyhražena byla palbě děl přímo do barikád mosteckých. Není nižádné pochybnosti, že by byla Jaroslava v tomto postavení co nejdříve zasáhla nová koule v plná prsa nebo do hlavy — náhoda však mu přispěla ku pomoci. Černovlasá dívka, o které se byli oba přátelé před zahájením střelby zmínili, že v boji minulých dnů přispěla raněným ku pomoci, objevila se právě na prostranství mezi oběma mosteckými barikádami. Shlédnouc Jaroslava bez vlády, přispěla mu s nasazením života ku pomoci. Za barikádou byla takměř v bezpečí; ale když vstoupila na barikádu, když snažila se raněného nadzvednouti, fičely jí koule přes hlavu a kolem hlavy jako ostatním. S napětím veškerých sil však se jí přece podařilo raněného nadzvednouti a změniti postavení jeho aspoň tou měrou, že nebyl vystaven nejprudší palbě přímo za terč. Teprve nyní jí přispěli někteří muži ku pomoci, snesše raněného s barikády. Byl beze smyslu. Chtěli jej položití prostě na chodník; ale ku prosbě dívky jej nesli dále... V tom ohlédl se Saturnin náhodou na barikádě. Spatřiv, co se pod barikádou děje a poznav přítele, seskočil s barikády, by mu přispěl. V několika okamžicích dopraven raněný za druhou barikádu. Odtud donesen do domu, z kteréhož byla černovlasá jeho ochránkyně před zahájením palby vyhlédla, a ponechán její péči. Přítel Saturnin nabyv přesvědčení, že není rána smrtelná, pospíšil pak zase na barikádu, čímž v prudkém, zuřivém boji zcela všední toto přerušení ukončeno —	— Co následovalo, není s dalším vypravováním naším v nižádné souvislosti; možno to tudíž shrnouti v několik řádek. krvavé záplavě zapadnuvšího slunce bojováno s bezpříkladnou houževnatostí déle nežli hodinu, když z baterie bořících hmoždíků, umístěných na Hradčanech na blízku ústavu šlechtičen, vypálena krátce po deváté hodině první puma... Majestátně vznesla se po dunivém výbuchu do povětří a zdánlivě pomalu snášela se níž a níže nad Křižovnické náměstí... Ale nedopadla... Prasknuvší s ohromným rachotem v povětří, neměla jiného účinku, nežli že spousta střepin rozlétla se jako prška kamení a písku na vše strany... Za nedlouho vypálena s tímže účinkem puma druhá a v brzku vyšlehl ze staroměstských mlýnů mosteckých plamen. Požár šířil se s úžasnou rychlostí. Brzo šlehaly plameny z několika budov vysoko k obloze, s které jasně jako rybí oko díval se měsíc na hrůzně krvavé divadlo... V boji však pokračováno. Teprve pozdě v noci ustala palba děl; ale v palbě z ručnic pokračováno po celou skoro noc s touže prudkostí jako před požárem. Obránci hořících mlýnů setrvali ve mlýnech až do posledního okamžiku. Požárem z jednoho mlýna vypuzeni, uchýlili se do druhého, až pak posléze, když i věž vodárny vzplanula, couvli do domů na nábřeží, odkud udržovali nejprudší palbu až do svítání... Teprve po východu slunce počala i palba z ručnic na obou stranách nápadně ochabovati, až pak posléze umlkla úplně... Tím skončil památný krvavý týden svatodušní — a zahájeny přípravy k odvetě vítězův... Praha byla nucena vzdáti se na milost i nemilost	— Krutá reakce, která byla po líbánkách svobody s drzým, nestoudným čelem nastoupila neobmezenou vládu, aby co možná nejdříve z kořene vyvrátila a vymýtila, co byl zázračný rok svobody zasel — pracovala skoro po celé desítiletí s napětím veškerých sil. V jedné ruce meč, v druhé zákon — na znamení moci a spravedlnosti — zahájila vládu jako mračná furie odvety a pomsty. Ústavní svobody potlačeny; zákony, diktované lidumilnou moudrostí státnickou prostě zrušeny a nahraženy zákony libovůle — a na základě těchto konána pak spravedlnost, vlastně odveta... Vojenské soudy pracovaly do únavy. Množství nadšených druhdy milovníků volnosti, kterýmž jen cestou milosti trest smrti prachem a olovem prominut, pykalo za své ideální hříchy ve vlhkých kasematách pevnostních — nad požehnanou jinak vlastí naší ležela těžká, železná ruka absolutismu s veškerou přítěží nesčetných útrap a svízelů přímo neuvěřitelných. Žandarm a po jeho boku byrokrat jako moc nejblíže oprávněná — byli svrchovanými pány takřka nad životem i smrtí. Jediné slůvko odporu, jediná věta páchnoucí po době bezprostředně předcházející, jediné postesknutí, že snad jest politický tlak s hůry přece jen poněkud tužší nežli právě zapotřebí stačilo, aby byl člověk smýkán od soudu k soudu, z vězení do vězení — a konečně – 	 Hrozná, děsná to doba, která zůstane v dějinách národa našeho zapsána podobným asi písmem, jakým jsou tam zaznamenány brutální dragonády pobělohorské... Avšak i krutá, nelítostná, bezcitná reakce sklonila konečně pyšnou hlavu svou. Železná ruka její vůčihledě zemdlívala. Zákonník libovůle v levici znenáhla setlíval; meč v pravici rezavěl, až jí posléze po necelém desítiletí vítězstvím cizích zbraní u Solferina vyražen z ruky… Bez meče sklesla reakce v původní svou malomocnost. Ustoupila do šerého pozadí, kde v koutku přikrčena ovšem jako tygřice číhá, nadejde-li zase vhodný okamžik, aby se mohla skokem octnouti na šíji lidu, na kteréž byla zůstavila nevyhladitelné stopy svých zubů a drápů. Ústavní svobody zase se usmály na národy rakouské... Na jásot, který, zazněl po celé naší vlasti, sotva který vrstevník zapomene. Bylo to, jako když po dlouhé nepohodě mraky náhle se rozptýlí a paprsky slunce všechno oživí. Naděje se vrátila; svěží bujarost zavládla ve všech kruzích. Ze však zazníval zpěv a jásot; na všech stranách konány přípravy k novému životu. Každý byl přesvědčen, že konečně přece nadešla doba, kdy stát přestane býti sám sobě účelem, kdy nebude více pokládáno všechno, co nesměřuje k rozmnožení berně a státní moci, za zbytečné, a vše, co samo sebou může býti řízeno a spravováno, za nebezpečné; slovem každý byl přesvědčen, že nadešla doba znovuzrození, kdy právo a spravedlnost nastoupí vládu svrchovanou. Nadšencům z roku 1848 a 1849 byla již před tímto obrozením udělena amnestie a právě tito byli i nyní mezi prvními, kteří snažili se ústavních svobod vykořistiti na prospěch práva a spravedlnosti. Zahájen opět boj — ale nikoli již boj zbraněmi, nýbrž boj ústavní. Sněmové zahájili svou činnost. Mezi poslanci, jež byla důvěra lidu povolala hájiti ve sněmovně práv vlasti, byli také mnozí, kteří byli za dob reakce odsouzeni k smrti prachem a olovem, a toliko cestou milosti životy svými vyvázli... Tak příkrý, tak nápadný a přímo neuvěřitelný obrat byl se stal v několika jen měsících po dočasném udolání furie reakce. Lidé, kteří druhdy pokládáni za živly státu a společnosti nejnebezpečnější, lidé, jejichž skutkové se zákonníkem v ruce mohli býti trestáni pokutami nejkrutějšími, takřka přes noc stali se sami zákonodárci, od kterýchž očekávána, když právě ne spása, tedy aspoň práce plodná a blahodárná. Ústavní boj veden po několik roků. Ale právě jen proto, že nemohl býti veden se živly stejnorodými, že veden s mocí opírající se stále ještě o různé a nikoli nečetné zákony z doby absolutismu, proti kterýmž jest boj cestou ústavní naprosto nemožným, nevedl zahájený a po delší čas dosti houževnatě i srdnatě vedený ústavní zápas k výsledkům uspokojujícím. Nevrlost a nespokojenost zavládla znenáhla ve všech kruzích národa našeho. Vše zdálo se býti bezúčelným; rozmrzelost se vzmáhala a není divu, že začasté i rozjitřenost i podrážděnost hlásily se ku přirozenému svému právu. Rok po roce míjel u větší nebo menší jednotvárnosti. U vesla vlády vystřídala se celá řada schopných i neschopných kormidelníků; ale ústavní boj vlekl se beznadějně a zároveň líně jako s olověnými podešvy... Ký div, že konečně po bezmála osmiletém marném snažení dosáhla všeobecná rozmrzelost a rozhořčenost takového stupně, že uznáno za vhodné nastoupiti poněkud jiné cesty nežli posavad a to rázněji, nežli bylo až dosud ve zvyku. Nadešla doba známé persekuce politické, vedené zbraněmi nelišícími se namnoze od zbraní, jakýmiž dvacet roků před tím bojovala reakce. Na tisíce nejvzornějších vlastenců českých pykalo citelně za svou odvahu, že se vzepřeli; na sta smělejších odvážlivců uvrženo do žalářů... Veřejný tisk a volné slovo, jediné to zbraně, kterýmiž v době té se strany národa bojováno, stíhány opět se zákonníkem z doby absolutismu v ruce a proto není divu, že právě ony pykaly za svou odvahu nejcitelněji... V brzku se stav věcí přiostřil tak povážlivě, že neodchýlíme se zajisté od pravdy, dodáme-li prostě, že nalézali jsme se tenkráte skutečně na prahu revoluce. Jediné vyzvání z úst některého, všeobecné důvěry požívajícího politika českého bylo by stačilo — přes noc byly by v Praze vznikly barikády pevnější a u větším ještě počtu nežli roku 1848. Avšak k boji takovému nedošlo. Několik pouličních demonstrací, několik bouřlivých táborů lidu, k jichž rozehnání povolána branná moc vojenská, bylo vše; stav výmínečný s c. k. generálem jízdy v čele zemské správy, byl konečným údělem. Ústavní zbraně pohozeny — sněm vůbec více ani neobesláván — — — Tak trávil národ náš zase celou řadu let v dusném ovzduší mimořádném, v ozvduší bez krutého sice nátlaku reakce, ale zároveň také bez osvěžujícího a povzbuzujícího ducha ústavních svobod, kterýmiž národ náš v rozmrzelosti a skoro až zmalátnělosti své nechtěl po přání většiny svých zákonních zástupců vykořisťovati ani tou měrou, v jaké mu byly i v době výminečného stavu poskytnuty. Pravda sice, že od roku 1848 několikráte se zdálo, jako by kynula národu našemu v politickém ohledu aspoň nepatrná naděje vzhledem k nezadatelným jeho právům — několikráte totiž octli se u vesla vlády vídeňské mužové vynikající státnickým rozhledem a smyslem pro spravedlnost; nicméně vše to byly pouhé bludičky, které neočekávaně zasvitly a za nedlouho zase zanikly. Podobně zdánlivě příznivý obrat nadešel za několik roků po zrušení výminečného stavu; leč jako vždy jindy zase zcela nepředvídaně přeměnil se takřka v opak. Nad vlastí naší zavládlo trapné politické dusno. Pokus nové persekuce nevedl k žádnému výsledku již proto, že nebylo v Čechách skoro nikoho, kdo by se byl odvažoval zbytečného odporu; persekuce tudíž zastavena a národ náš opět po celou řadu let trávil v dusné apathii politické... Nebyla to však apathie beznadějná, nýbrž apathie, abychom tak řekli, vyčkávací... A před šesti lety — tudíž třicet a jeden rok po věkopamátném roce 1848 — konečně nadešla poznovu v politickém světě změna aspoň poměrně nadějná. Parlamentární práce zahájeny a súčastnil se jich i národ náš svými zástupci – S jakým výsledkem, jest zajisté v živé paměti –  Není pochybnosti, že všechny tyto a podobné změny v životě politickém nezůstaly také bez vlivu na rozvoj mnohých, charakterů. Mužové, kteří byli roku 1848 mezi nejnadšenějšími obránci volnosti, v době reakce moudře nebo chytře se přikrčili; jiní zcela klidně vysvlékli své staré já a oblékli se v brnění zpátečnické. Jakmile se politický vítr obrátil, bylo lze také pozorovati změnu v charakterech. Za příznivého větru moudří a chytří hned zase vystrčili hlavy a jali se pracovati na tak zvaný prospěch vlasti, kdežto zpátečníci zatáhli aspoň drápy a počali se tvářiti, jako by vše, co byli dříve páchali, nebylo vlastně vinou jejich, nýbrž kohosi zcela jiného, jenž se byl vymknul z odpovědnosti atd., neboli jinými slovy: změny v politickém ovzduší měly také vždy v zápětí změny v charakterech, v smýšlení i jednání... Mnozí, kteří nebyli ani obojetní, by točili plášť podle politického větru, ani dost chytří a moudří, by se v čas potřeby opatrně přikrčili a tak v dobách nebezpečí všem možným nepříjemnostem se vyhnuli, ovšem stáli vždy v prvním ohni a také za to pykali mnohdy dosti citelně. Podobných arci nebylo mnoho — jen asi dvě, tři percenta; nicméně přece jich bylo vždy aspoň tolik, aby nemohli v rozhodujících kruzích souditi, že jest již národ přeměněn a že nikdy více nevystoupí tím způsobem, jako byl v rozhodných dobách vystupoval... Vládní rada Klecanovský, jak ze stavu věcí přirozeně plyne, mezi poslednější nenáležel. Ku cti jeho však budiž ihned připomenuto, že nepatřil také mezi obojetné, to jest, že nezapíral svého přesvědčení, když zavál vítr nepříznivý: byl a zůstal Čechem, ale jedním z nejopatrnějších. A jenom tomu děkoval, že utvářil se život jeho příznivěji nežli celé řady jeho kollegů, kteří obojetností svou jednou na té, podruhé na oné straně naráželi. On nenáležel také mezi chytré a moudré, kteří se dovedli přikrčovati; jinak by se nebyl stal po více nežli třicetileté úřadní činnosti pouhým vládním radou, nýbrž dojista aspoň odborným přednostou v ministerstvě. Opatrnost byla mu tudíž jaksi na závadu. Kázalať neodvažovati se, kdykoli se naskytla příležitost. Byla bezpečnější, jistější, ale zároveň překážela, kdykoli bylo možno vyšinouti se rázem o několik stupňů. Klecanovský postupoval krok za krokem. Byl úřadníkem přímo vzorným; pilný, svědomitý, v oboru svém výborný, skoro možno říci nepřekonatelný. Z kollegů jeho nemohl se ani jediný pochlubiti takovou konduitou jako on; nebylť od svých přednostů ani jednou přistižen při něčem, co mohlo míti v zápětí nějakou výtku. Solidnost jeho stala se ve všech úřadech, v kterýchž byl zaměstnán, příslovím. Avšak právě tato jeho solidnost byla také příčinou, že nebyl mezi těmi, kteří pro přílišnou horlivost bývají odměňováni pochvalnými dekrety a postupují. Nicméně, když došlo k postupování cestou přirozenou, bez protekce a bez obzvláštních tak zvaných zásluh, nebylo nikdy možno Klecanovského přejiti. Musil postoupiti. Postupování jeho bylo tudíž zcela přirozené a nebudilo u kollegů nejnepatrnější závisti, což mělo také za následek, že byl Klecanovský v kruzích úřadnických osobností náviděnou, ba oblíbenou. Po více nežli třicetileté státní službě, nalokav se, jak sám říkával, do syta byrokratického prachu, odebral se, maje dostatečné jmění, dobrovolně na odpočinek a žije již asi tři léta v klidném spokojeném zátiší, jednak a to v zimě ve velkém vlastním domě na Malé Straně, v létě pak v Bubenči v rozkošném svém letohrádku, jejž si dal již před desíti lety vystavěti. V loni v měsíci září slavil v letohrádku tom své padesátéosmé narozeniny, ku kteréžto domácí slavnosti pozval veškeré své známé a přátele, zejména bývalé kollegy i s rodinami a postaral se také o zajímavou a dosti pikantní zábavu. Hostina uspořádána totiž podvečer pod širým nebem a košatými stromy, letohrádek obklopujícími, ba pozváni též někteří umělci, by hosty pobavili. V poslednějším ohledu byl rada Klecanovský takřka odborníkem. Uměli! hosty své vždycky něčím zvláštním překvapiti. Vedle části hudební a zpěvní, která vynikala vždy přesným výborem prací ryze uměleckých a přiměřeným provedením, popřával pan rada také příležitost produkovati se i umělcům jiného druhu, ba i tak zvaným pseudoumělcům. Tak pobavil kdysi hosty překvapujícím koncertním kreslením, jindy zase výkony znamenitého břichomluvce; před dvěma lety pak uspořádáním několika živých obrazů a před rokem přímo obdivuhodnou produkcí výtečného kouzelníka, který provedl celou řadu nových, v Praze a v Čechách posud ještě nevídaných kousků. Uvážíme-li, že pořádal pan rada tento druh zábav každoročně od té doby, co si dal letohrádek vystavěti, a dodáme-li, že hosty své vždycky něčím novým překvapil, musíme se přiznati, že byl v ohledu tom dosti vynalézavým. I pro tentokráte byla přislíbena nová pochoutka. Pozvaní hosté, kterýmž to zároveň s pozváním napověděno, marně se namáhali domysliti se, čím asi je může pan rada tentokráte překvapiti. Prošliť v duchu všechny druhy pseudoumění, ale nenalezli ani jediného oboru, kterýmž by jich nebyl pan rada již pobavil, a proto byli dvojnásobně zvědavi, co jim tentokráte asi uchystal. Den, v kterýž zábava pořádána, byl jedním z nejpříjemnějších měsíce září. Byl to jeden z oněch divuplných dnů, jež uvykli básníci nazývati čarokrásnými nebo rajskými. Není tudíž divu, že nadešel večer přímo rozkošný	— Avšak dříve ještě nežli promluvíme o hostině a zábavě samé, navštivme pana radu, nežli se dostaví první host, tudíž jaksi v nejdůvěrnějším okamžiku... Letohrádek páně radův jest jedním z nejkrásnějších, což v osadě, o které jest známo, že v okolí pražském nad jiné právě jen svými letohrádky vyniká, zajisté mnoho znamená. Jet to vkusné, ryze moderní dílo v ohledu stavitelském i v ohledu umělého zahradnictví; zahrada kolem letohrádku jest totiž malým parkem. Položení má letohrádek nadmíru výhodné. Průčelí budovy jest obráceno k severovýchodu. Z oken, hlavně z malého balkonu jest přerozkošná vyhlídka do krajiny: na právo na vršiny Selce a Tyrolky, dále na Troj, přímo na krásnou krajinu směrem k Roztokám, na levo pak k Podbabě a výšinám šáreckým. Budova, jak již připomenuto, jest kolkolem obklopena zahradou. V popředí před průčelím letohrádku jsou však hlavně květiny, stromy i keře nižší, v pozadí budovy pak velké stinné stromy, tvořící korunami svými přirozený smaragdový baldachýn. A právě zde pod stromy připravena jest v podobě podkovy tabule pro čtyřicet až padesát osob. Stoly jsou totiž tímto způsobem seřaděny k tomu cíli, by hodující mohli pohodlně také sledovati umělecké a pseudoumělecké výkony na zvýšeném pódiu trochu hlouběji v zahradě umístěném. V popředí i pozadí pódia jsou opony; první dělí hodující od jeviště, za druhou oponou pak jest upravena malá tabule pro výkonné umělce. Po celé severovýchodní straně zahrady jest vkusná veranda, ku které se přichází ze zahrady po desíti stupních. Na nejzazším konci verandy k severu jest kamenná, v létě divokým vínem úplně obrostlá besídka, z kteréž jest do krajiny směrem k severu, z části pak i k východu a západu volná a rozkošná vyhlídka, jako s balkónku letohrádku. Již z toho, co jsme byli právě o letohrádku páně Klecanovského jen zběžně naznačili, zřejmě vysvítá, že není to útulek muže pouze jen zámožného. Dodáme-li jen ještě, že veškerá úprava uvnitř letohrádku podobá se přepychu přímo knížecímu, nepodivíme se, že znalci páčí cenu letohrádku na stopadesát až stošedesát tisíc; zároveň pak nabudeme přesvědčení, že pan rada, kterému patří netoliko velký jeden dům na Malé Straně, nýbrž i velkostatek jeden v severních Čechách, náleží tedy bez odporu mezi nejbohatší úředníky v naší vlasti. Bohatství toho ovšem ani nenastřádal ze svého služného, aniž z jakýchkoli jiných vedlejších příjmův — a on by toho také jakožto muž, který, jak sám říkával, uměl žíti, nebyl vůbec ani dovedl — nýbrž nabyl ho způsobem zcela prostým a legálním — výhodným oženěním se... Pojali! před dvacetipěti lety za choť obstarožnou bohatou vdovu, s kterouž klidně, a skoro možno říci spokojeně po dvacet roků žil. A když pak před pěti lety zemřela, stal se dědicem i onoho jmění, jež si byla opatrná manželka až do své smrti jakožto vlastnictví své vyhradila. Asi po čtvrt století tudíž nebyl pan Klecanovský nikdy nucen šetřiti, neřku-li skrbliti. Žil — a v uvážení, že žíti uměl a měl k tomu dostatečných, ba přebytečných prostředků, možno si učiniti aspoň přibližně pojem, jakým asi způsobem. Popřávalť si, jak tvrdíval, všeho, co život lidský vůbec příjemného a zábavného poskytuje. Úřadní zaměstnání bylo mu po celých dvacetpět roků pouze jaksi nevyhnutelným oddechem. Konal úřadní povinnosti své se vzornou správností, a právě jen proto, že jich vůbec ani konati nemusil, nebyly mu povinnosti ty nikdy na obtíž a to ani tenkráte, když byly z různých příčin skutečně skoro až přepínáním sil. Prázdný čas byl výlučně věnován zábavě nejrozmanitějšího, v celku však vybraného druhu. Divadlo, koncerty, výstavy a vůbec vše, kde možno příjemným, ba nejpříjemnějším způsobem zaháněti „démona dlouhé chvíle“, bývaly druhdy nejzajímavější zábavou páně Klecanov ského. Rok co rok vyžádal si jedno nebo dvouměsíční dovolenou a zajížděl pro zábavu a z části i pro poučení do všech možných zemí evropských, do všech možných měst, lázní a krajin, vynikajících přírodními neb umělými krásami, slovem žil v celku, jak běžná fráse dí, kavalírsky. S povšechného stanoviska, s kteréhož obyčejní lidé život lidský pojímají, byl život jeho posavadní přímo záviděníhodný. Avšak přes to panu Klecanovskému z kollegů, známých a přátel zřídka kdo záviděl. Těšilť se povšechně pověsti přímo vzorné. Souděno o něm, že jest člověk přímý, spravedlivý, lidumilný a zároveň spokojený a štastný. Kdokoliv potřeboval nějaké rady nebo pomoci, nebýval skoro nikdy oslyšán, a stalo-li se to někdy přece, měl k tomu Dan Klecanovský závažné důvody, které vždy i žadatel uznal. Podle pověsti byl život páně Klecanovského úplně neúhonný. Nikdo, ni lidé ku svým bližním nejpřísnější, ba ni lidé, kteří i na nejčistších povahách naleznou vždy ještě nějaké skvrnky, nedovedli uvésti žádné zjištěné události nebo jen pověsti a pomluvy, které by na povahu a život páně Klecanovského vrhaly stín třeba jen pouhé pochybnosti. Naopak, každý, kdo jej znal, ujišťoval, že není panu radovi Klecanovskému v Čechách snad ani rovno. Tvrděno také, že pod rukou koná mnohá dobrodiní, zejména že jest horlivým, ovšem tajným podporovatelem umění vůbec a především nadějných talentů atd. atd. V posledních pěti letech, tudíž od smrti své manželky, a zejména od té doby, když se odebral na zasloužený odpočinek, zahájil proti nadání poněkud jiný život. Nevyhledával více zábav tak často jako druhdy, přestal zajížděti do ciziny a žil vůbec více v klidném zátiší. Za nedlouho vpravil se do nového života tou měrou, že o něm kolovala pověst, že se počíná vyhýbati společnosti, ba i přátelům nejdůvěrnějším, že zamiloval si život samotářský. Pravé příčiny toho nikdo neznal, ba ani netušil. Mnozí tvrdili, že to následek osamotnění po smrti manželčině; jiní tomu odpírali, poukazujíce k tomu, že žil sice s chotí svou v klidu a míru, ale že mu přece nebyla tím, čím manželka muži býti může a má, slovem, že smrt její neučinila na něj tak hlubokého dojmu, který mohl míti v zápětí změnu života posavadního. Někteří — a těm dáváno všeobecně za pravdu — tvrdili, že pan rada Klecanovský prostě — stárne, což o muži blížícím se již k šedesátce, zajisté již padá na váhu. Občas však přece i nyní ještě vytrysknul z duše páně radovy zdroj rozkošnictví a záliby v zábavě, hlavně rozmarné. Nyní skoro již málomluvný, někdy i úsečný pan rada rozhovořil se mnohdy, zvláště když zaveden hovor o dobách minulých, s podobnou živostí jako za dob mužné svěžesti, avšak v celku bylo na něm přece jen zřejmě pozorovati, kterak zádumčivost, mnohdy skoro až chmurná znenáhla, ale vždy vytrvaleji duši jeho obestírá. Dovedlť nyní začasté celé hodiny, ba celé půldne nebo večery skoro až do půlnoci proseděti o samotě v besídce na verandě nebo na některém osamělém místě své parkovité zahrady, ba i v některém ze svých nádherně ozdobených pokojů – v tichém, mnohdy polodřímotě podobném zadumání. V takových chvílích nemíval k němu nikdo přístupu, vyjímaje slečnu Bernardinu, mladistvou, sotva osmnáctiletou dceru — kyprou a přece štíhlou blondýnku, s hlubokým, snivěmodrým okem, madonnovitým výrazem v jemné, nevýslovně něžné tváři, svěžích lící a žhavých, ale poněkud aristokratických rtíků — největší potěšení, ba rozkoš jeho... Byl-li pan rada podle pověsti muž neúhonný, byla slečna Bernardina bytostí, jak běžná fráse dí, přímo andělskou. Vynikalať, jak kdysi kdosi z nejdůvěrnějších přátel páně radových případně připomenul, ,všemi vlastnostmi, kterýmiž může nejohnivější milenec nejvroucněji milovanou, ba zbožňovanou milenku svou obmysliti‘. Vedle vzácných vlastností přirozených vynikala Bernardina také řídkým, mnohostranným vzděláním, slovem, byla to dívka, nejstřízlivěji připomenuto, jakých jest i v kruzích nejvznešenějších velice pořídku. Poměr mezi otcem a dceruškou byl vzorný. Láska, skoro až křečovitá se strany otcovy, odměňována nejpoetičtější něžností dceřinou. Dívka byla otci vším, otec pak dceři své — až do nedávná sice také vším, ale nyní již přece jen jaksi méně; neboť v něžné duši dívčině klíčila právě první láska... Milovala — nebo správněji řečeno, náviděla skoro až nepochopitelným způsobem mladého muže, s kterýmž se byla z jara náhodou u hrobu své matky setkala. Otec neměl o tom nejmenšího tušení. Bernardina přes všechnu upřímnost neměla dosti odvahy, by se mu vyzpovídala — milovala tudíž jako tisíce jiných, tajně... A jak za takových okolností ani jinak býti nemůže, — mezi Bernardinou a mladým mužem utkal se za nedlouho ve vší tajnosti nevylíčitelně něžný poměr. Od prvního nahodilého setkání se nesetkali se sice nikdy více; v poměrech, v kterýchž Bernardina žila, nebylo to vůbec ani možno — ale láska, byť i vzplála sebe jemněji, dovede si skoro vždy najiti vhodné cesty: dopisovali si... Několik jen dní po prvním setkání se odvážil se mladík k prvnímu listu, jejž kdysi, právě když Bernardina v zahradě sama se procházela, přehodil přes zeď, na kterou byl s napětím veškerých svých sil vylezl. V listě byl kromě nezbytného výlevu citů udán také způsob, jakým by mohla Bernardina, uzná-li píšícího za hodna odpovědi, odpovědíti... A Bernardina — — odpověděla... Vše to zůstalo tajemstvím pro každého. Sladké tajemství to Bernardinu z počátku nevýslovně blažilo. Avšak když prodlením několika měsíců nezůstala tajná láska bez vlivu na její chování, když proti své vůli byla zamlklejší, snivější a zádumčivější, takže sám otec změnu tu zpozoroval a nejjemnějším způsobem dal na jevo, že příčinu její aspoň tuší, začalo sladké tajemství Bernardinu skoro až tížiti. Zdálo se jí, že přece jen nejedná dobře, když před vzorným otcem, který jí nebyl až dosud ještě ničeho odepřel, tají pocit nejčistší a nejlidštější — a nesčetněkráte si pevně umínila, že se ve vhodném okamžiku otci — byť i jen několika slovy — vyzpovídá... Ale což plátno v takových případech sebe pevnější předsevzetí, když v rozhodném okamžení přihlásí se ku svému právu neodolatelný panenský stud, když již první slovo odumře na rtech, srdce se zouží, líce zahoří a do očí vstoupí mimoděk slzy! — — V takovém okamžiku se obyčejně jen něco zmateně zablabolí — nějaká omluva mimoděk se namane a palčivé vyznání se poznovu odročí... Podobně stalo se Bernardině několikráte — a není divu, že bylo chování její otci v nejvyšší míře nápadno. Tušil, ba byl skoro přesvědčen, že nemůže Bernardinu tížiti nežli tajemství nejsladší a také se vynasnažil, laskavým slovem vyznání jí usnadniti; ale právě tato jemná výpomoc, jak se zdá, sladkou zpověď vždycky zmařila. A právě dnes, v den osmapadesátých narozenin otcových, tížilo sladké tajemství Bernardinu dvojnásob. Od časného rána, kdy procitnuvši připomenula si v nerozdílném takřka okamžiku netoliko svého nejmilejšího Jaroslava, nýbrž i dobrého, přelaskavého otce, zdálo se jí, že musí se dnes otci vyzpovídati, že mu musí, jak se domnívala, připraviti potěšení, jakého se v den svých narozenin zajisté ani ve snu nenaděje. Po celý den jí bylo jaksi nevýslovně sladce teskno. Zdálo se jí, že tak vhodný den jako dnešní nenaskytne se tak brzo. I plížila se za otcem, kamkoli se obrátil — — ale což vše to naplat, když konají se v domě přípravy k hostině. V letohrádku i v zahradě panuje od časného rána živý ruch. Služebnictvo lítá z místa na místo. V kuchyni, kde vévodí tentokráte najatý kuchař s několika svými pomocníky, pracuje se v pravém slova smyslu parou. A otec ku všemu dohlíží — přechází z místa na místo: z bytu do zahrady, odtud do kuchyně, z kuchyně do sklepa a zase do bytu, do kuchyně, do zahrady — slovem otec právě dnes má zcela jiné a vážné starosti, než aby někde klidně usedl a vyslechnul sladkou zpověď ostýchavé a stydlivé své Bernardiny. Přes to vše mu byla Bernardina po celý den takřka v patách... Konečně k večeru, když už se slunce nachýlilo k západu, byly všechny přípravy k úplné spokojenosti páně radovy ukončeny, a pan rada poněkud již unaven uchýlil se na své nejzamilovanější místečko — do besídky na verandě, aby si popřál chvíli skoro již nevyhnutelného oddechu. Bernardina plížila se nepozorovaně za ním. Ale když v besídce zmizel, zmocnila se jí znova nevylíčitelná ostýchavost. Zůstala pod verandou a přecházela podle stupni se svěšenou hlavou. Tvář její jevila zřejmě nerozhodnou rozpačitost... Pan rada vešed do besídky spustil se za mramorovým stolkem na pohodlnou, vyřezávanou židli, podepřel hlavu o ruku a zadíval se do krajiny směrem k Roztokům a Klecanům. Jest to muž vysoké, statné a přece nápadně vychrtlé postavy. Pergamenová tvář jeho jeví přes mírnou unavenost klid, ale klid, abychom tak řekli, bolestně trpký. Na první pohled bys poznal, že muž ten přes veškeren tak zvaný blahobyt přece jen šťasten a spokojen není. Ani resignace, nejposlednější kotva lidí jeho stáří, nezdá se býti jeho údělem... V celku činí obstarožný muž ten přes všechnu dobrodušnou důstojnost dojem člověka vyžilého. Sporý, skoro úplně sešedivělý vlas, na jehož původní barvu nelze již ani souditi, bezvousá a zároveň zažloutlá tvář, šedé, hluboko v důlkách zapadlé matné oči, bezbarvé, sotva rozeznatelné rty — vše nasvědčuje předčasnému sestárnutí. A právě tak, jako dnes, vyhlížel muž ten již před desíti, ba snad i dvaceti lety — rozdíl aspoň byl i pro nejdůvěrnější a nejstarší přátele jeho skoro nepozorovatelný. Oblečen jest pan rada v úřadní svou uniformu. Má bílé kalhoty, kabát se zlatým stojatým límcem a na prsou neméně než patero vyznamenání: tři kříže a dva řády, čímž vším nabývá jinak vážný, důstojný zjev jeho jakési titěrné koketnosti – asi tak, jako když obstarožný, zevnějšku obyčejně nehrubě dbalý muž oblékne se mimo nadání v šat nejmodernějšího střihu. Skoro po čtvrt hodiny setrval pan rada v besídce bez hnutí v zadumání. Přemýšlel-li a o čem, nebo-li jen dumal, zůstalo jeho tajemstvím; ale kdo jej byl viděl, byl by z výrazu tváře jeho soudil, že nezabývá se v duchu ničím obzvláště příjemným. Bystrý pozorovatel a znalec povah, jenž dovede i v obličejích přetvařujících se aspoň přiblížené čísti, byl by na první pohled uhodnul, že zabývá se pan rada v duchu čímsi, co není s přítomností v nižádném nebo jen pranepatrném spojení. Možná, že mu tanul na mysli nehrubě příjemný nějaký výjev z minulosti, možná, že připomenul si právě mimoděk nějaký pokleseček, neviňoučký hříšek z mládí; možná však také, že zalétá v duchu do budoucnosti: že mu právě napadá, kterak kámen života jeho neletí více do výše, nýbrž od mnoha roků již klesá, a že v brzku snad již také na vždy — dopadne... Náhle byl pan rada ze svého zadumání nebo přemýšlení vyrušen. Bernardina dodavši si konečně zmužilosti byla rychle vstoupila po schůdkách na verandu, a vidouc otce v besídce seděti, připlížila se nepozorovaně až k otevřeným dveřím, kde se — zastavila... Tvář její hořela, oko bylo skoro až rozjiskřeno, žhavé rtíky pootevřeny... Srdce jí úzkostlivě bilo — krev stoupala k hlavě... Otec, dívaje se oknem v dáli, neměl o její přítomnosti ani tušení... tom uklouznul stísněným jejím prsoum mimoděk lehýnký vzdech. Pan rada obrátil hlavu. Spatřiv dceru svou s tak nápadným výrazem v tváři, nemohl se ubrániti výkřiku mírného uleknutí. „Probůh — co jest? Co se stalo, Bernardino?!“ zvolal úzkostlivým tónem, vstávaje, jako by chtěl dceři přispěti ku pomoci. „Nic, nic — otče!“ zajikla se dcera, v jejíž rozpálené tváři jevila se právě svrchovaná rozpačitost. Ale dříve nežli otec vstal, přiskočila Bernardina k němu a objavši jej oběma rukama, počala jej líbati. Po několik okamžiků dal si to pan rada líbiti a sám také, ovšem chladně a nemotorně líbání opětoval; po té však dcerku poněkud od sebe odstrčil a zadíval se jí zpytavě do očí. Zářily podivným leskem; zračil se v nich stud, radost, ba skoro rozkoš současně. V prvním okamžiku měl pan rada za to, že platí neobyčejný tento projev překypujícího citu jemu, vlastně dni jeho narozenin,; ale v následujícím okamžiku byl poučen o jiném. Bernardina ovinula poznovu obě své ručky kolem jeho šíje, sklonila hlavu na jeho prsa a vypukla v přitlumené štkání. Teprve nyní otec pochopil. S nejněžnější opatrností vzal hlavinku své dcerky do obou rukou a poněkud ji nadzvedl, aby se jí poznovu zadíval do očí. Byla těžká, skoro jako bez vlády — ale přece ji nadzvedl. V očích dcerky leskly se slzy... „Ty mi chceš něco svěřiti, není-liž pravda, milá, dobrá Bernardino?“ ozval se pan rada, políbiv dcerku na čelo. Přikývla mlčky hlavou. „A co, co?“ pokračoval pan rada. „Zajisté něco příjemného...“ „Či snad něco sladkého — nevýslovně sladkého?“ doložil po krátké pomlčce s významným úsměvem otcovského ukrutníka. — Tentokráte zůstala dívka jako v ztrnutí. Bylo jí, jako by se byla dopustila nepromíjitelného hříchu. V témž okamžiku, kdy otec sladké její tajemství uhodnul, opustila jí odhodlanost úplně. „Ach, odpusť, otče!“ zaúpěla bolestně, sklopivši zarosený zrak. „Již jest odpuštěno,“ usmál se pan rada, políbiv dcerku opět na čelo. Dívka přitlumeně zajásala... A tím bylo prozatím takřka hravě vyřízeno, k čemu se byla Bernardina — tak dlouho připravovala — Co následovalo, jest rovněž tak naivně prostinké, jako co bylo právě vypravováno. Světa i srdce lidského aspoň obstojně znalý otec poskytnul dceři své několik minut času k úplnému opanování se, nemuče ji prozatím otázkami. Po chvíli dívka zvedla hlavu — otec se jí vyvinul z náručí a v následujícím okamžiku seděli již oba tváří v tvář za malým kulatým stolkem. Dívka s cudně sklopeným zrakem, otec se zrakem zkoumavě na tvář dívčinu upřeným. Konečně jal se pan rada, jak se na starostlivého otce sluší, opatrně examinovati. „Miluješ vřele, milá Bernardino?“ optal se hlasem co možná nejněžnějším. Přikývla hlavou. „A koho — jak se zove?“ pokračoval otec. „Jaroslav,“ zašeptala dívka. „Tak! — Jaroslav se zove,“ přikývnul zas otec. „A jak ještě?“ „Jak ještě?“ opáčila dívka udiveně. „Ano — jaké má příjmení?“ „Já nevím,“ zašeptala dívka zapýřivši se. Otec zavrtěl hlavou. „A čím jest?“ pokračoval. „Také nevím...“ „A znáš jej už dávno?“ „Něco přes půl leta...“ „A mluvíváš s ním, setkáváš se s ním častěji?“ vyptává se otec tónem vždy něžnějším, ale zároveň také starostlivějším. Bernardina pověděla. „Tedy si jen dopisujete?“ připomenul otec, jehož tvář přelétl při naivně upřímné zpovědi dceřině úsměv uspokojení. „Ano — jenom si dopisujeme.“ „A posud jste spolu ještě ani nemluvili?“ „Nemluvili...“ Otec se zamyslil. Vše, co byl právě slyšel, zdálo se mu býti podivnějším, nežli kdyby se mu byla dceruška zpovídala z vášně a náruživosti nejromantičtější. „A jaké pak jest miláček tvůj postavy?“ ujal se po chvíli otec bezmyšlenkovitě slova. „Velký, štíhlý...“ „A oči — jaké pak má oči?“ „Černé...“ „A vlasy?“ „Jako havran...“ „A snědou pleť, není-liž pravda?“ doložil otec, aby dceři popis usnadnil. „Ano, ano — snědou pleť...“ Opět nastala pomlčka. Dcerka by byla odpovídala třeba do rána — srdce jí překypovalo; ale otec skutečně již ani nevěděl, nač se ptáti. Posléze se přece zase ujal slova. „Dle všeho, cos mi byla, milá Bernardino, napověděla,“ pravil s klidem člověka, jenž by byl v stavu vpraviti se i do situace nepoměrně choulostivější, „nevíš o poměrech svého miláčka pranic podstatného!“ „Nevím — pranic nevím,“ odpověděla dívka s dětinskou jistotou. „A nepřeješ si, abych se na to vyptal sám?“ „Jak ti libo, otče — jak sám za dobré uznáš ...“ Slovy těmi přenecháno vše další prozatím otci. Nesnadný to úkol! I otec tak starý a světa znalý, jako pan rada Klecanovský, přiveden byl prostinkým tímto obratem takřka do rozpaků. Nastala tudíž opět pomlčka — dobrý a starostlivý otec jal se přemýšleti. „Dobře,“ ujal se po chvíli slova tónem srdečným; „dobře, milá Bernardino — vyptám se sám...“ „Ale koho a jak?“ vpadla mu nyní dceruška živě. „Vždyť ty Jaroslava neznáš, ba ani nevíš, kde bydlí...“ „A víš snad ty, kde bydlí?“ „Také nevím; ale...“ „Nuže —?“ „Mohu mu psáti, mohu mu poslat lístek po hochovi, po kterém mu lístky posílám...“ „Dobře,“ otec na to. „Piš mu! Pošli mu lístek!“ A zase se odmlčel; zase byl vůči prostotě své dcerky bez rady.  „A co mu mám psáti?“ optala se dívka, která byla zatím aspoň poměrně nabyla duševní rovnováhy. Teprve touto otázkou gordický uzel, jejž byla nejprostší naivnost zatrhla, rázem přetnut. „Piš mu prostě,“ odpověděl pan rada suše, „že jsi se mi svěřila — že ničeho proti vaší náklonnosti nenamítám, a zároveň prosím, aby mne příležitě navštívil.“ „Opravdu!?“ zajásala dívka. Ale hned na to dodala: „A kdy — kdy tě má navštíviti? Zítra?“ „Třeba —“ A tím byl další odstavec choulostivé záležitosti prozatím vyřízen. Opět nastala delší pomlčka. Dcera by byla mileráda odpovídala, otec však zase nevěděl, nač se dále vyptávati. Konečně mu něco napadlo. „Pravila's, milá Bernardino,“ ozval se, „že jste si dopisovali...“ „Ano, ano...“ „Můžeš mi nějaký lístek dát přečisti?“ Bernardina lehynce se zapýřila. Byloť patrno, že jí poslední žádost otcova přivedla do mírných rozpaků. „Ostatně,“ ujal se slova otec, „nemůžeš-li — já na tebe nenaléhám.“ Slovy těmi dceřina nerozhodnost okamžitě zažehnána. Beze slova sáhla dívka do záňadří a vytáhnuvši malý lístek položila jej stydlivě před otce. Tento položiv na list plochou ruku zadíval se dívce do očí. „Mohu si lístek ten přečísti?“ optal se tónem co možná nejlaskavějším. „Můžeš,“ zašeptala dívka. „A chceš-li, přinesu ti okamžitě ostatní...“ „Ne, ne, milá duše! Jediný lístek dostačí. Nechci se vtírati v sladké tvé tajemství; jde mi jen o to, abych aspoň poněkud poznal tvého miláčka, nežli se s ním poprvé setkám...“ „A mám mu psát hned, aby tě zítra navštívil?“ zvolala dívka radostně. „Třeba,“ odtušil otec s určitostí nepřipouštějící jiného výkladu. Dívka zajásala, Vyskočivši objala otce, a když jej byla několikrát políbila — odkvapila	 Tak prostince skončil mezi otcem a dcerou choulostivý jinak výjev, vydávající zároveň nejpřípadnější svědectví, jak zvláštní, v celku přirozený a rozumný poměr mezi nimi panoval. Se zjevnou zálibou díval se rada Klecanovský za svou dcerou, až zmizela... Zůstav o samotě, zadumal se. Slunce bylo se již schýlilo k západu; kolem panoval hluboký klid podzimního večera — ani nejjemnější větřík neševelil v listoví... Panu radovi bylo, jako by byl procitnul z nejpříjemnějšího snu. Chvíli se díval zamyšleně do krajiny. Tvář jeho jevila svrchovanou spokojenost. Po několika minutách sáhl po listě a rozbalil jej. Pohlédnuv na písmo — nevypsané a skoro kostrbaté, nemohl se ubrániti pocitu nelibosti. Tvář jeho přelétl mráček nevole. Po chvíli začal čísti... Byl to lístek nejprostšího a nejnaivnějšího druhu — skoro jako by jej byl psal nevyspělý hošík... Tvář páně radova se zakabonila. Dočetl lístek s přemáháním, a nabyv přesvědčení, že pisatel nemůže činiti nárokův ani na vzdělání povrchní, mrštil mrzutě listem o stůl, načež prudce vstal, vyšel na verandu, kde počal dlouhými kroky přecházeti. Co vířilo v tu dobu jeho duší, zůstalo jeho tajemstvím; ale z výrazu jeho tváře bylo zřejmo, že to nebyly city a myšlenky příjemné. Znenáhla však se výraz tváře měnil — resignace hlásila se ku svému právu... „K nepochopení! Ale jaká pomoc?“ uklouzlo posléze sevřeným jeho rtům. „V těchto záležitostech není žádných všeobecně platných zákonů... Nezbývá, nežli ponechati všemu úplnou volnost.“ Po té se vrátil do besídky, vzal lístek se stolu a zastrčiv jej do kapsy, vyšel zase na verandu, kde počal poznovu přecházeti. Po několika jen minutách zaslechl z dáli hrčení kočáru, jenž za nedlouho zastavil před letohrádkem. Panu radovi nezbylo, nežli opustiti verandu a přivítati první hosty	 Hosté, náležející vesměs kruhům uvyklým co do rozdělení času přísné, ba nejpřísnější správnosti, sjeli a sešli se před ustanovenou hodinou do jednoho — úhrnem čtyřicet šest osob: pánů i paní, mladíků i dívek, skoro vesměs z vyšších, ba nejvyšších kruhů úřadnických. Nebyla to společnost vynikající duchaplností a širokým nebo hlubším názorem v svět, nýbrž společnost, abychom tak řekli, v plné míře solidní, uvyklá pohlížeti na svět a jeho nesrovnalosti se stanoviska resignovaně usmířeného. Vše do jisté, zákonem nebo nějakým nařízením přesně vytknuté míry bylo heslem skoro všech, i nejsmělejších, nejnespokojenějších. Přes tuto míru neodvážil se nikdo pronésti svého mínění, ba skoro možno říci, že neodvážil se přes míru tu ani mysliti a cítiti... U starších bylo to již zkostnatělým návykem; mladší, majíce v rodičích svých osvědčené vzory, přivykali tomu již od nejútlejšího mládí. Vše podnikáno i konáno s jakousi více méně šablonovitou jistotou a bezpečností, jakou si osvojují toliko lidé řídící se po delší čas s pravidelností strojů určitými zákony. Každá skoro věta pronášena s onou, přímo nevylíčitelnou. opatrností, jakou si navykají jenom lidé, kteří vědí, že se slova jejích netoliko váží, nýbrž že se jim snad i naslouchá s úmyslem nehrubě přátelským, tak že mnohdy jediné — nepravíme: příkré, drsné nebo snad docela státu a společnosti nepřátelské slovo, nýbrž začasté slůvko v podstatě zcela neviňoučké, ale falešně pojmuté a zlomyslně vyložené může míti pro neopatrného řečníka začasté i ohrožení existence v zápětí. Přirozenoť, že ve společnostech tohoto druhu myšlenky vůbec, obzvláště pak myšlenky nové, smělé, směrodatné, neslavívají nikdy žádných pochybných triumfů. Více méně hladká, tradicionelní fráse, kterouž byli již pradědové před sta a více lety své náhledy a názory zcela bezvadně a bez jakéhokoli pohoršení na jevo dávali, má převahu tak velikou, že možno jí přisouditi svrchované panství. Kmitne-li občas mořem frásí jiskérka nějaké myšlenečky přes všechnu opatrnost mluvícího přece, zazáří sice na okamžik jako spasná hvězda, ale v následujícím okamžiku již zanikne jako bludička, přes kterouž se byla nová, velká vlna frásí s veškerou svou dusící a úmornou tíží převalila. Vším tím arci není řečeno, že byla to snad společnost nevzdělaná, nevynikající četnými, ba přečetnými řídkými vlastnostmi ducha. Naopak — bylať zde zastoupena i tak zvaná učenost, ba i umění v nejrůznějších směrech. Jeden z tří vládních radů slynul totiž jako uznaný historik umění výtvarného; jeden z dvou radů místodržitelských byl kapacitou v numismatice, druhý kapacitou ve hře na citeru. Jedna z dam, choť nepřítomného okresního hejtmana, byla známa skoro až výstřední svou úctou k básníkům rázu Byronovského; jiná, manželka tajného rady, muže to nad jiné ve všem všudy spolehlivého, vynikala z mládí talentem hudebním a hrávala před lety v koncertech s nezapomenutelnou Zadrobilkovou, kdežto mladistvá, sotva šestnáctiletá dcerka její neobyčejným hlasem a výbornou školou svou již nesčetněkráte v užším kruhu přátelském společnost přímo okouzlila. Kromě těchto i jiní jinak a jinými zálibami a libůstkami nad jiné vynikali nebo se od nich aspoň lišili, tak že sešedší se společnost nenáležela právě mezi nejvšednější. Obvyklá blahopřání odbyta s nenucenou uhlazeností, zřejmým to důkazem, že blahopřející nekonají tento druh zdvořilosti v životě svém poprvé — a udeřením šesté hodiny, právě když podzimní slunce v purpurové záplavě zapadlo, zasednuto při rozsvícených již světlech k tabuli. V čele, přímo naproti připravenému jevišti, zasedl hostitel, po jeho levé straně dcera Bernardina, po pravé pak nejdůstojnější člen společnosti, tajný rada. Ostatní rozsedli se v půlkruhu po jedné straně v podobě podkovy rozestavených stolů. Hodovní místo pod košatými stromy bylo obtočeno řetězem pestrobarevných lampiónů, čímž pohled od tabule do zahrady nabýval následkem různých světelných odstínů neobyčejného půvabu. Jídla byla vybraná, pravé to mistrovské kusy umění kuchařského, jak jeden z hostů případně a zároveň pochlebně připomenul. Z počátku hlavně kolem osoby hostitelovy se točící zábava za nedlouho zpovšechněla. V celku byla nenucená, později pak bodrá a skoro až volná, pokud totiž slov těch lze užiti o zábavě společnosti uvyklé ukládati sobě dobrovolně ve všem pouta skoro až tísnící. Hostitel zdál se býti v dobré, ba skoro možno říci v nejlepší míře. Obyčejně vážnou, skoro bolestně trpkou tvář jeho oživoval neustálý úsměv uspokojení. Žertovalť, ba laškoval, ovšem s mírou, jako by byl dnešní den nejkrasším jeho života. Slečna Bernardina spokojeností, ba radostí a rozkoší takořka zářila. A právě proto budila tentokráte u větší ještě míře nežli kdy jindy všeobecnou pozornost. Bylať v pravém toho slova smyslu královnou hostiny, Spanilost její měla ve zvláštním umělém osvětlení půvab tak poetický, že slova rusovlasá víla, kterýmiž několikrát byla oslovena, nebyla právě nepřípadná. Hodování provázeno z počátku přitlumenou, z hloubi zahrady zaznívající hudbou, hovor a zábavu vůbec naprosto nerušící. Později, když nastaly mezi předkládáním jídel delší přestávky a hudba zaznívala po rozkazu hostitelově hlasitěji, upoutala i ona pozornost a ještě později, když se střídala se zpěvem a solovými výkony na jevišti, přestala se společnost baviti sama sebou a dala se aspoň občas baviti i osobami mimo svůj kruh. Z počátku, dokud měla společnost k zábavě dostatek vlastní látky, nevěnována, jak přirozeno, uměleckým výkonům mimo společnost taková pozornost, jakou právem zasluhovaly; později však, když látka ta docházela, když i sám hostitel již nevěděl k čemu poukázati a na co upozorniti, aby byl dán podnět k hovoru všeobecně zajímajícímu, začaly výkony umělecké poutati začasté celou společnost, což bylo hostitelovi pokynem, aby dal konečně znamení ku produkci mimořádné, překvapující. Bylo právě deset hodin, když znamení to dáno. Hudba zahrála při spuštěné první oponě velkolepý pochod z Hugenottův, načež za hrobového takřka ticha opona se vyhrnula. Pozornost všech upoutána k jevišti. Avšak, co hosté spatřili, nikoho nepřekvapilo, ba nevzbudilo skoro ani žádné zvědavosti. Zadní opona — pouhé šedivé plátno, jeviště pak úplně prázdné, toliko uprostřed stojí podlouhlý stůl, přikrytý velkým bílým ubrusem až ku podlaze. K čemu to? byla jediná otázka, která se tomu neb onomu namanula. Jediné, co mohlo býti nápadno — nadmíru jasně osvětlené jeviště, tak že by bylo lze i z dálky dvaceti až třiceti kroků rozeznati každou změnu v lidské tváři — zůstalo úplně nepovšimnuto. Po několika vteřinách začala hudba hráti poznovu; ale přitlumeně jako o zahájení hostiny. A po dalších několika vteřinách zahájena i produkce. Z pravé strany vystoupila totiž volným a přece pružným krokem vysoká mužská postava zahalená v řasnatý černý plášť a s kalabréským, hluboko do očí vtlačeným kloboukem. Octnuvši se uprostřed jeviště za stolem, zastavila se a vztýčila prostě hlavu. Teprve nyní vidělo diváctvo postavě do tváře. Byla to mračná tvář asi šedesátiletého muže drsných, odporných tahů. Hustý, rozcuchaný, nápadně již prošedivělý černý plnovous zakrývá skoro dvě třetiny tváře výrazu přímo nevylíčitelné zdivočilosti. Nevidíš vlastně nežli ze spod klobouku až na ramena splývající zcuchaný a prošedivělý vlas, energický orlí nos, husté, cadrnaté a hněvně svraštěné obočí, mezi ním pak spoustu ku kořenu nosu se sbíhajících vrásek a přede vším vášnivě rozjiskřené černé oči příšerného lesku — a přece se zdá, jako bys viděl celou tvář, z které lze vyčisti všechny vášně a náruživosti, jež mohou nejsurovější duši lidskou současně rozplameniti. První dojem jest mrazivě odporný. V celé společnosti není snad nikoho, jenž by se byl při pohledu na podivnou postavu více méně nezachvěl. Tak mocně, tak neodolatelně působí výraz drsné, surové tváře muže, jenž sebevědomě rozkročen, pravou ruku v boku levou pak drže malebně přes sebe přehozený plást, vyzývavě drze upírá příšerně rozjiskřený zrak na obecenstvo, jako by měl již vyhlédnutou oběť, na kterou se v bezprostředně následujícím okamžiku jako krvelačná šelma vrhne, by ji — zardousil... Několik okamžiků postál muž ten mlčky a bez hnutí jako socha. V odporné tváři jeho ani sval se nepohnul, ba oko jeho zdánlivě ani nezamrklo — tak upřeně a napjatě dívá se na jediný bod v obecenstvu. Náhle nahnul hrdě vztýčenou hlavu poněkud na zad a zároveň ku pravé straně. Současně s pohybem tím mění se znenáhla, sotva pozorovatelně i výraz tváře. Až dosud skoro neviditelné rty vyšpulují se zpod hustého vousu — mračný výraz drsné tváře ustupuje výrazu posud ještě nepostižitelnému, ale přece již méně odpornému — husté, nápadné vrásky mezi obočím se vyhlazují — očí pozbývají příšerného lesku nabývajíce vždy více výrazu klidu – a v několika vteřinách, dříve nežli se toho kdo z diváctva nadál, dívá se na obecenstvo přísná, vlastně jen vážná tvář dobrosrdečného starce, jenž se byl na okamžik zamračil, a jehož tvář právě se zase vyjasňuje. V následujících dvou, třech vteřinách zmizela s tváře poslední stopa vážné přísnosti — plné rty jsou vyšpouleny k úsměvu, vrásky mezi obočím jsou úplně vyhlazeny, z klidných, přívětivých očí pak září divuplný odlesk rozradostněné duše... V prostředně následujícím okamžiku usmívá se na diváctvo rozjařená, skoro bychom řekli osvěžující tvář bodrého obstarožného muže, jenž si byl právě z celé duše zavýsknul a po zavýsknutí sáhl po pěnícím poháru, by připil veselým kumpánům na zdraví... Vše to stalo se, aniž by se byl produkující se mimik jen pohnul... Náhle sklesla pravá ruka od boku, levice pustila cíp pláště – původně sebevědomě rozkročená postava jako svíce se vztýčila, ústa se pootevřela, oči do prázdna se vypoulily a –  na diváctvo, vlastně do neurčitého prázdna dívá se chladná, odporná tvář přiblblého starce, jehož hlavou, jak se zdá, nebyla posud ještě snad ani jiskérka myšlenky kmitla. V následujícím okamžiku však už má tvář ta výraz zcela jiný. Přiblblost byla se změnila v pobožnostkářskou skroušenost, načež — aniž by se byl produkující se muž jen pohnul, mění tvář jeho výraz svůj s překvapující, ba úžasnou rychlostí: skroušenost pobožnůstkáře mění se v rafinovanou úlisnost patolízala, tato pak v mračnou přísnost kárajícího zeloty; hned po té jeví však již podivná tvář ta nejvilnější, výraz zamilovaného starého galána, načež se rozšklebila ve výraz potutelného smíška, by hned po té jevila klid a rozvahu mudrce. Takřka rychlostí blesku střídají se v tváři nejrůznější výrazy, jednak nápadně, jednak zase skoro nepozorovatelně od sebe se lišící. Zdá se, jako by podivuhodná tvář ta byla zázračným zrcadlem, v kterémž s úžasnou věrností odráží se každý, byť sebe jemnější záchvěv duše. Veškeré svalstvo zdá se býti vzorně vyškoleno ve službě nejvrtkavější vůle; každá žilka zdá se býti poslušná nejnepatrnějšího pokynu duše. Neboť ku všem těmto úžasně rychle se střídajícím změnám nemá tvář podivuhodného ekvilibristy svalů takřka jiných pomůcek nežli oči, obočí, ústa, dolení část těla a hoření část lící – vše ostatní zakrývá hustý plnovous, jenž mění poněkud svou posici jen tenkráte, když se líce a ústa pohnou. Produkující se posice své nemění; stojíť vzpřímen a toliko hlava kloní se ku předu, na právo, na levo nebo na zad. Náhle se hluboko nahnul, div že čelem o stůl nenarazil. Až dosud svisle visící ruce střelhbité se vztýčily — chopil se za hlavu, jako zoufalec... následujícím okamžiku však se již zase vztýčil — plášť í klobouk, zcuchaný dlouhý vlas, cadrnaté obočí i plnovous spadly – a před diváctvem stojí místo starého muže asi třicetiletá žena s výraznou, skoro sličnou, hladkou tváří v pestrém, fantastickém kostýmu Turkyně. Hlava jest obtočena drahocenným turbanem, krk ověšen několika řadami perel se zlatými penízi, v uších visí dlouhé, vkusné náušnice. Orlí nos se změnil v antický, černé oko jeví jemný skoro jen zahřívající a nikoli rozplameňující lesk a kolem plných smyslných rtů pohrává uvědomělý úsměv ženy. která byla vnadami svými až dosud vždycky zvítězila. V prvním okamžiku má tvář ta výraz skoro majestátní. Hrdý, uvědomělý klid duše, jehož nelze tak snadno něčím vzrušiti, jest hlavní charakteristikou. V tom — skoro v nerozdílném okamžiku změnil se výraz ten ve výraz svrchované bolesti. Přimhouřené oči, svraštěné čelo, trpcebolestně sevřené rty — vše zdá se býti neklamným důkazem, že se bylo srdce ženy té křečovitě sevřelo, jako by jí je někdo žhavými kleštěmi z prsou trhal... Nicméně dříve nežli si byl divák úplně vědom připomenutého výrazu, změnila se tvář poznovu. Ústa a celá tvář se vyjasnila ku čtveračivému úsměvu, jako když do duše zapadne neodolatelný vtip a na rtech pohrává žert... A zas a zase mění tvář výraz svůj s úžasnou rychlostí. Nejkřiklavější takřka odstíny duševní následují bezprostředně za sebou: jásot a pláč, nadšení a zoufalost, zklamání, něžná touha i zdrcené srdce — žalost i tajné hoře a hned zase pýcha, oddanost, leknutí a strach, zmužilost a rekovnost — slovem nesčetná řada všech možných výrazů vystřídala se v tak úžasně krátké době, že nebylo jich takřka ani možno vesměs a v plné jasnosti postihnouti. Produkující se umělec osvědčil v několika jen minutách virtuosní, skoro možno říci mistrné ovládání svalů obličejových. V kruzích, které mají pro tento druh umění, kterýmž herci na jevištích docilují účinků začasté přímo zázračných, vyvinutý smysl, byl by zajisté vzbudil podivení a úžas; neboť něco podobného nebylo snad ještě nikdy v Praze a okolí jejím, ba snad v celých Čechách viděno. Avšak diváctvo, před kterýmž se právě produkoval, zůstalo v celku apathickým. Neobyčejně nápadné změny — jako na příklad překvapující proměna mužské tváře ve tvář ženskou ovšem nezůstaly bez účinku a aplaudováno jim. Avšak nejtěžší, nejnamáhavější, ba nejmistrnější, poněvadž nejjemnější a nejoduševnější ekvilibristika svalů, která jest postižitelná toliko znalcům nejvybroušenějšího vkusu, neučinila na diváctvo buď žádného nebo jen pranepatrného dojmu. Nejinak nežli jako by se společnost dívala na celou řadu rychle za sebou vystupujících osob s nejrůznějším výrazem v tvářích — tudíž na mimické výkony nejsnazšího, takřka primitivního druhu a nikoli na mimickou virtuosnost soustředěnou v jediné osobě a prováděnou s tak úžasnou routinou, jaké lze nabýti toliko neustálým, mnoholetým a bezpříkladným, sebezapíravým přepínáním sil. Napnutá pozornost, s jakou byla produkce ta z počátku za hrobového ticha sledována, v brzku ochabla. Někteří z hostů dívali se na produkujícího se již jen skoro lhostejně; zrak jiných těkal po jevišti a zahradě, někteří pak docela obrátili pozornost svou k věcem a osobám, den co den vídaným. Hostitel domnívající se, že připraví hostům svým překvapující zábavu a nepředvídané potěšení, nebyl se zmýlil v umělci, nýbrž v hostech svých. On sám však a náhodou i jeho dcera a snad i čtyři nebo pět hostů sledovali virtuosní výkony umělcovy od prvopočátku se stejným napětím, tak že ani nezpozorovali, že pozornost diváctva vůbec ochabla, ba že se v druhé polovici produkce změnila v nepozornost, ba roztržitost. Praví umělci všech odstínů, tudíž i pseudoumělci mají pro vnímavost nebo nevnímavost obecenstva obyčejně jemně vyvinutý smysl; proto není divu, že bystrozraku produkujícího se umělce nepozornost a roztržitost diváctva neušla. Zdá se, že měl původně pro vybrané obecenstvo připravený také vybraný program, že se chtěl produkovati výkony nejjemnějšími, nejmistrovštějšími, jakýmiž produkce své obyčejně končíval; avšak nepozoruje náležité pro ně vnímavosti, změnil svůj program a počal se produkovati výkony drastičtějšími, tudíž snazšími, méně umělými a tím také vůči širšímu obecenstvu vděčnějšími. Užil k tomu také v přihrádce pod stolem připravených již pomůcek: kusů šatstva, rozmanitých klobouků, paruk, falešných vousů atd. a jal se představovati různé typické osobnosti – historické i nehistorické. Několika rychlými obraty a výměnou kostýmu změnil tvář Turkyně ve tvář Napoleona I., tuto pak ve tvář Garibaldiho, pak Žižky, a postupně Napoleona III., Bismarka, cikána, drátaře, domažlické selky atd. Byla to v celku zajímavá galerie osob nejrůznějšího stavu a vesměs pokročilejšího stáří. Osob mladistvých, asi pod dvacátým rokem, nepředstavoval; neklamný to důkaz, že produkující se umělec sám jest již muž pokročilého stáří, který sice dovede mezery dvaceti, třiceti, ba i více let středního věku případně maskovati, ale ku znázornění svěží mladistvosti neb okouzlující spanilosti, kterýchž nelze docíliti pomůckami umělými, přece již nemá dostatečných pomůcek přirozených. Avšak střídání obstarožných figur bylo tak obratně aranžováno, že by si byl připomenutého nedostatku sotva všimnul pozorovatel nejbystřejší — z přítomných aspoň to nenapadlo ani jedinému	 I tuto méně umělou produkci sledoval pan rada Klecanovský s touže pozorností jako dříve, kdežto ostatní svou pozornost zbystřili a mnohou nápadnější nebo překvapující výměnu tváře poctili blahosklonně i potleskem nebo pochvalným výkřikem Bravo! a Výborně! Produkce netrvala však ještě ani celých dvacet minut, když byla ku všeobecnému překvapení diváctva přerušena zdánlivě nepatrným, v podstatě však závažným výjevem. Produkující se, jenž byl až dosud, jak již připomenuto, mimicky výhradně jen osoby obstarožné znázorňoval, pokusil se také jednou o znázornění osoby mladší. Bezprostředně předcházející figura starého bezvousého Tyroláka v černém sametovém, na pohled kazajkovitém kabátci změnila se několika obratnými pohyby a výměnou některých charakterisujících známek v podobu asi sedmadvacetiletého studenta — s červenou čapkou, jaké roku 1848 nosívali právníci. Z diváctva nevěnoval figuře té nikdo zvláštní pozornosti; avšak pan rada Klecanovský zůstal chvíli s vytřeštěným zrakem seděti, jako by náhle zkameněl. Tvář jeho mírně zbrunátněla, rty se křečovitě zachvěly; ale slovo, kterýmž si chtěl uleviti, uvázlo na jazyku. Všeho toho nebyl by si však z přítomných, jichž pozornost, byť i roztržitá nebo povrchní, byla přece jen obrácena k jevišti, nikdo povšimnul, kdyby nebyl pan rada po několika vteřinách pozornost všech obrátil ku své osobě. Produkující se byl totiž figuru studenta vyměnil již za figuru staré panny z dob copových, když pan rada vstal a vztáhnuv obě své ruce ku předu, přerušil panující ticho přitlumeným výkřikem: „Saturnine!“ mžiknutí obrácena pozornost všech přítomných k panu radovi. „Co jest? — Co se stalo? Co to znamená?“ šeptáno i voláno z různých stran; neboť pohled na vážného, důstojného radu stojícího s vytřeštěným do prázdna zrakem vzbudil největší podivení. Některým šlehla dokonce duší i myšlenka, že snad hostitel náhle zšílel — tak podivně, tak nápadně tu stál... Nastalým ruchem a šumem však se pan rada vzpamatoval. Rozhlédnuv se jaksi vyjeveně kolem sebe, sklesl na své sedadlo a upřel zrak svůj přímo před sebe na stůl. Udivení přítomných rostlo; ale vidouce, že zůstal pan rada klidně seděti, vyměnili někteří významné pohledy, jiní pak šeptmo několik slov podivení a obrátili, jak slušnost a dobrý mrav kázaly, pozornost svou zase k jevišti, kde zatím v produkci bez nejmenšího přerušení pokračováno. Po několika minutách zvedl však pan rada ruku a dal znamení, aby byla produkce ukončena. Stalo se po jeho přání. Produkující se, jenž byl právě představoval hulánského důstojníka, lehynce se uklonil a zmizel s jeviště... Umění jeho neodměněno však nejmenším uznáním; nikdo ani nehlesnul, ani jediné ruky nezvedlo se k potlesku... Toliko pan rada nahnuv se ku své dceři po svém boku zašeptal, jako by mluvil k osobě, s kterou se mluvívá jen s vybranou zdvořilostí: „Neprokázala bys mi, milá Bernardino, nějakou laskavost?“ „S radostí! Čeho si přeješ, milý otče?“ odvětila Bernardina taktéž šeptmo, nemohouc se ubrániti zvláštnímu pocitu udivení nad otcovým tónem. „Jdi, prosím,“ šeptal pan rada skoro tajemně, „jdi a vyřiď –“ Po té se odmlčel, jako by byl na rozpacích, má-li či nemá-li dopověděti. Po krátké pomlčce pak doložil: „Vytrať se nepozorovaně a vyřiď pánovi, který se byl právě produkoval, že prosím, aby se nevzdaloval — —“ „Dobře — vyřídím!“ zašeptala Bernardina. „Aby se nevzdaloval,“ opakoval pan rada a dodal: „Že bych s ním později rád promluvil několik slov.“ „Dobře — spolehni se, otče!“ odvětila Bernardina šeptmo. čímž záležitost tato pro okamžik vyřízena. — Několik vteřin po té zahájeno obvyklé připíjení. První, dlouhý a v celku frásovitý přípitek na počest jubilantovu pronesl dle obvyklých pravidel slušnosti nejvzácnější člen společnosti — po pravé straně sedící tajný rada. Hostitel odpověděl stručně, ale srdečně. Poděkovav všem za čest, kterou prý mu byli dostavením se k hostině prokázali, přál všem svrchovaného štěstí a vůbec jen to, co si přeje každý sám. Pravá bouře souhlasu a pochvaly zazněla; se všech stran hrnuli se hosté k hostitelovi, by si s ním přiťukli... Zatím byla se Bernardina nepozorovaně vytratila, by vyhověla otcovu přání... A když pak došlo po chvíli i k přípitku na počest její, seděla již zase na svém místě po boku otcově. Zapýřila se, když přípitek zahájen a byla v okamžicích těch, kdy stydlivost a potěšení v tváři její zápasily — vskutku čarokrásná... Ona však na přípitek neodpověděla; odpověděl za ní otec prostě a srdečně, ale zároveň tak, jak v takových případech obyčejně se děje, bezvýznamně. V přípitcích, kterýmiž zahájeno zakončení hostiny i zábavy, pokračováno skoro půl hodiny. A když pak konečně mírný větřík jižní zanesl do zahrady temný zvuk hodin svatovítských, jež odbíjely právě jedenáctou, zvedli se první, nejstarší a nejsolidnější hosté, by se s hostitelem rozloučili. V další půl hodině rozloučili se i ostatní... Když odbíjela půlnoc, byl pan rada se svou dcerou a služebnictvem jako vždy jindy ve svém nádherném letohrádku o samotě... Vyprovodiv posledního hosta až ku vjezdu, vrátil se do zahrady a rozloučiv se zde s Bernardinou, která se odebrala do své ložnice, přecházel několik minut volným krokem podle improvisovaného jeviště. Na umělce, kteréhož byl dcerou Bernardinou dožádal, aby se neodstraňoval, že by s ním rád o něčem promluvil, jak se zdálo, úplně zapomněl. Muž ten čekal i nyní ještě, když se byli netoliko všickni hosté, nýbrž i všickni umělci odstranili, s přímo obdivuhodnou trpělivostí v šerém pozadí zahrady za jevištěm, odkud sice dobře viděl, co se dělo v místě, kde bylo hodováno, a kde pan rada právě přecházel, ale kde pro panující tam přítmí s místa jasněji osvětleného, tudíž radou Klecanovským viděn býti nemohl. Seděl na pohodlném dřevěném sedátku, maje hlavu k prsoum nakloněnou, nohy křížem přeložené a obě ruce v klíně. Občas zvedl hlavu a zadíval se na přecházejícího radu; ale po malé chvíli hlava zase sklesla. Zdálo se, že jest muž ten buď unaven, nebo že jest mu pan rada přes to vše, že s ním chce promluviti, úplně lhostejný. Možná také, že domnívaje se, že jest panem radou pozorován, a nechtěje se vtírati, čekal, až pan rada uzná za dobré přiblížiti se. Tento však se zabýval, jak se zdálo, v duchu věcmi zcela jinými. Na čekajícího umělce aspoň, jak z dalšího chování jeho vysvitne, úplně zapomněl… Přecházel totiž podle jeviště, nevěnuje ani nejmenší pozornosti služebnictvu, uklízejícímu tabuli a shasinajícímu jedno světlo po druhém. Teprve když byla tabule sklizena a skoro všecka světla již shasnuta, obrátil se směrem v letohrádku a loudavě — odcházel... V témže okamžiku vynořila se z nastalé tmy v pozadí vysoká postava čekajícího umělce a kvapným krokem pospíšila za panem radou, kterýž se patrně domníval, že ubírá se za ním chvatně některý sluha a nevěnoval tomu nejmenší pozornosti. V několika vteřinách octla se postava asi tři kroky za panem radou, právě když chtěl vkročiti na první stupeň širokého, doposud ještě jasně osvětleného schodiště, vedoucího do prvního patra letohrádku — a dutým, skoro bychom řekli příšerně odpuzujícím hlasem zaskuhrala: „Račte dovolit, — pane rado...“ Pan rada zůstav státi, obrátil se. Spatřil před sebou vysokou, kostnatou postavu muže asi šedesátiletého v slušném, ale přece nápadně obnošeném šatě staršího, vlastně již nemódního střihu. Ve světle svítilen, kterýmiž bylo schodiště osvětleno, bylo lze tvář jeho pozorovati skoro jako ve dne. Byla to klidná, skoro možno říci mramorově klidná, hladce oholená tvář výrazu opravdového, ba přísného. Nápadně krátce přistřižený tmavý vlas, — muž držel totiž zdvořile klobouk v ruce — černé, jiskrné a právě nyní zvědavé, ba skoro dychtivě na pana radu upřené oko, široké čelo, pěkně modelovaný nos, masité, ale přece již pouvadlé rty, poněkud zapadlé líce, a následkem toho trochu vystouplé lícní kosti, energická brada — vše dodávalo tváři rázu zvláštní rozhodnosti a jistoty. Na první pohled bylo zřejmo, že to muž, nelekající se nižádných svízelů, muž, který snad ještě nikdy v životě svém nepocítil bázně, muž, který dovedl vzdorovati i protivenstvím nejkrutějším... Nápadnou zvláštností však bylo, že nebyla tvář ta hladkou, nýbrž že ji rozrývalo nesčetné množství, z dálky ovšem nehrubě pozorovatelných vrásek. Netoliko čelo, okolí úst a očí, kde vrásky v pokročilejším věku výhradně se objevují, i líce, skráně, ba i brada byla takřka jediná vráska, tak že měl obličej z blízka podobu pavučinové síti. Jiného si pan rada pro okamžik nevšimnul, ačkoliv oko jeho spočinulo na tváři muže toho upřené několik vteřin. „Promiňte, prosím,“ ozval se posléze pan rada. „Skoro bych byl úplně zapomenul, že jsem vám dal vzkázati, byste se nevzdaloval...“ Oslovený mlčky se uklonil. „Přál bych si s vámi promluviti několik slov,“ pokračoval pan rada, jako by hledal vhodný způsob k další rozmluvě. „Prosím,“ zaskuhral neznámý chladně a přece s výrazem zdvořilosti. Pan rada, nespouštěje očí s jeho tváře, teprve po chvíli se ozval, řka: „Zovete se Martinovský, není-liž pravda?“ „K službám, pane rado.“ „A neznáte náhodou jakéhosi Saturnina Vaníčka?“ „Znám.“ „Opravdu?“ zvolal pan rada, nemoha potlačiti radostné pohnutí. „Nemýlím-li se, byl z Králové Hradce –“ „A studoval v Praze práva,“ doložil Martinovský. „Ano, ano — v Praze studoval práva,“ opakoval pan rada, načež dodal: „A nevíte, prosím, jaký osud jej stihl? — Kde žije? Čím se zabývá?“ „Vím, pane rado,“ odpovídá tázaný. „Vím o něm více, než o komkoliv jiném — vím o něm vše –“ „Jak to?“ vpadl pan rada živě. „Zcela jednoduše,“ zní klidná odpověď. „Jsemť sám Saturnin Vaníček — Martinovský jest přijaté jméno herecké.“ Dojem prohlášení toho na panu radu byl tak hluboký, že zůstal jako v ztrnutí. Z toho, co jsme byli již napověděli, dalo se právem souditi, že muže toho poznává; ale když se s ním setkal tváří v tvář a porovnal v duchu obraz, jak mu byl utkvěl v paměti, s obrazem skutečným, byl přesvědčen, že se přece jen mýlí. A proto byl v nejvyšší míře překvapen, když konečně záhada tak prostým a přirozeným způsobem rozřešena. V prvním okamžiku se mu zdálo, že to přece není možno; ale když prohlásivší se Saturnin klidně a přece jaksi ostýchavě důvěrně do očí se mu díval — uvěřil… „Ale proč, prosím — proč jste se mi — proč jsi se mi, milý Saturnine, neprohlásil sám?!“ zvolal konečně tónem přátelsky vyčítavým. Tvář Saturninovu přelétl trpce bolestný úsměv. „Ostýchal jsem se, neodvážil jsem se, pane rado,“ zaskuhral Saturnin drsným svým hlasem. „Nic, pane rado!“ zvolal Klecanovský v přátelském rozhořčení. „Jaroslave nebo Klecanovský mi budeš říkati, — kamaráde, rozumíš?... A teď na má prsa!“ — — — — Co následovalo, možno dopověděti několika slovy. Objali se srdečně upřímně, potřásli si pravice, promluvili několik úryvkovitých vět, jako bývá vždy, kdykoli se setkají neočekávaně dva přátelé, kteří se nebyli už po léta viděli... A právě když bylo první vzrušení neočekávaného setkání minulo, když na místě a v situaci, v které se nalézali, pro okamžik nevěděli, co počíti a o čem ještě trhavě a nesouvisle mluviti, kmitnul podle nich jeden z poklízejících sluhů. „Světlo a několik lahví nejlepšího vína do besídky na verandě!“ křiknul pan rada na sluhu. Sluha zastaviv se pohlédl udiveně na pana radu, který rozkaz opakoval. „K službám, pane rado!“ odvětil sluha a odkvapil... Pan rada vzav pak starého přítele důvěrně pod paží, vedl jej hlouběji do zahrady k verandě. V okamžiku, když vstoupili na verandu, vyhoupnul se měsíc nad Letnou nad obzor, posud ještě matný jeho svít ozářil krajinu divuplně poetickým přísvitem. „Není-liž tu čarokrásně?“ připomenul pan rada s uspokojením člověka, jenž byl příčinu spokojenosti své druhdy častokráte, v poslední době však zřídka kdy připomínal. „Opravdu! Vskutku — čarokrásně!“ zaskuhral Saturnin, rozhlížeje se kolem po noční krajině –  Několik minut po té seděli oba staří přátelé v besídce — v kteréž se byla před zábavou slečna Bernardina otci svému tak naivním způsobem ze svého sladkého tajemství vyzpovídala — při plných sklénkách bordeauxského v důvěrné, ba nejdůvěrnější rozmluvě. — — — Sledovati podrobně a věrně zahajovací rozmluvu dvou přátel, kteří se nebyli déle třiceti roků viděli, nebo-li jinými slovy opakovati úryvkovitou, nesouvislou rozmluvu, skládající se z nejnahodilejších lakonických dotazů a takových též odpovědí, zdá se nám být naprosto nemožným. V půl hodině vyměněno tolik zdánlivě malicherných, ale pro hovořící důležitých, staré vzpomínky osvěžujících nebo nové perspektivy otvírajících otázek a odpovědí, že by k opakování jich nestačila objemná kniha. Pan rada Klecanovský, jenž ku konci zábavy jevil již mírnou umdlenost, byl jako vyměněn, nejinak než jako zázračně osvěžen. Několik otázek a odpovědí stačilo vzrušiti v duši jeho celé moře citů a vzpomínek, vzpružiti nyní již jaksi umdlenou a spíše po klidu nežli po vzrušení práhnoucí duši, jako se vzpružuje toliko ve věku mladistvém nebo ve věku mužné síly a jenom zřídka kdy a to v poměrech mimořádných ve věku pokročilém. Soudruh Saturnin, ačkoli i on jevil mírné vzpružení mysli, zůstal nepoměrně klidnějším, abychom tak řekli, duševně nehybnějším. Již z prvních slov rozmluvy bylo zřejmo, že bývalí to před lety přátelé přímo vzorní, ba nejdůvěrnější — a že později, když byli vírem života od sebe na léta odtrženi, častěji na sebe vzpomínali — upřímně a srdečně, skoro jako bratři... Před více nežli třiceti lety obývali jako studující jednu komůrku, líhávali na jednom loži a dělívali se o každé téměř sousto. Několikaletým každodenním stykem stali se co do názoru v svět pravými blíženci. Téměř o ničem nebyli různého náhledu. Byli snaživí, nadšení idealisté — zvláště v době, kdy divuplný dech svobody povzbuzoval a rozplameňoval k činností nejobětavější... Vše to a mnohé jiné připomínali si nyní upřímně; ale s různými pocity... Saturninovi se zdálo, jako by vůčihledě okříval; vzpomínky ty jej skoro blažily — pan rada nemohl se ubrániti zvláštnímu pocitu stísněnosti, podobající se skoro mírné výčitce svědomí. „Ah — byla to přece jen krásná doba, není-liž pravda, milý Saturnine?“ zvolal konečně pan rada s přízvukem polo trpkým a polo radostným jako člověk, hroužící se v okamžicích nehrubě příjemných v milé vzpomínky. „Ovšem, ovšem,“ zaskuhral Saturnin. „A žel, tisícerý žel, že tak brzo minula,“ dodal pan rada trpce. „Žel — tisícerý žel,“ zamumlal Saturnin, načež dodal: „Ale ty nemáš, milý Jaroslave, zajisté čeho želeti. K tobě se tak zvaný osud nezachoval otčímsky — ty's měl dráhu života postlánu skoro samými růžemi a nyní jsi šťasten a spokojen…“ „Myslíš?“ optal se pan rada táhle a dutě, jako by chtěl i nechtěl odporovati. „Jakž jinak!“ Pan rada zavrtěl smutně hlavou. „Nikoli, kamaráde!“ pravil po chvíli trpce. „Nejsem šťasten, nejsem spokojen — leda na okamžik, když zapomínám, když zavru duševní zrak nebo když se dám vírem rozkoše opojiti... Ale v mém věku pozbývá pohár rozkoše vůčihledě omamujícího svého kouzla — člověk se dívá na vše kolem sebe chladně a střízlivě — a věř! mne často, přečasto zamrazí... Já život svůj přece jen promarnil!“ Slov toho druhu starý kamarád se nenadál. Dojem, jaký naň učinila, byl tak hluboký, že nemohl ani odpověděti. Upřel jen tázavý pohled na pana radu; v tváři jeho zračilo se svrchované udivení. „Ano, ano,“ pokračoval pan rada po krátké pomlčce. „Nejsem a nebyl jsem šťasten nikdy... Vše, co pokládáš snad ty nebo co jiní pokládají za štěstí, není vlastně ničím jiným, nežli draze zakoupeným živořením... Ani bys nevěřil, jak nesčetněkráte jsem hrbil záda, jak zbaběle se krčíval — jak často svědomí a přesvědčení své na ruby obracel a to vše jen k tomu cíli, abych se udržel nad vodou, bych nepodlehl v boji o skývu chleba...“ „K neuvěření!“ uklouzlo mimoděk Saturninovi. „Vždyť jsi přece mohovitý. Nemýlím-li se, nabyl's jmění výhodným sňatkem“ – „Ale dříve, dříve, kamaráde!“ vpadl pan rada. „Stav se zámožným bez vlastního přičinění, tudíž bez vlastní zásluhy, byl jsem ovšem aspoň jaks taks obrněn proti celé řadě různých svízelů; ale před tím — Ah, ani by’s nevěřil, jak bezpříkladně trudný život vede se v kancelářích všech odstínů. Nechť zdá se býti kancelář na pohled třeba rájem, nechť jest přednosta třeba vzorným lidumilem a vzorem dokonalosti, v pravdě jest každá kancelář vlastně jen úmorným žalářem bez mříží a řetězů obyčejných, ale za to s mřížemi a řetězy duševními. Na pohled jsi volný a svrchovaným pánem své vůle; v pravdě však politováníhodným otrokem času a cizí vůle, nesčetných předpisů a rozkazů, začasté i libůstek a rozmarův nejodpornějšího druhu. Na štěstí člověk všemu tomu znenáhla uvyká a stává se pouhým strojem. Kdyby neuvykl, kdyby duch jeho podržel přirozenou pružnost svou, musil by časem svým zšíliti...“ S největším podivením naslouchal Saturnin výkladu starého přítele, který se mu začal jeviti ve světle zcela jiném nežli posud. Když přítel na chvíli se odmlčel, aby si oddechl, chtěl Saturnin něco připomenouti, ale pan rada jej předešel. Bez vybídnutí jal se líčiti prvopočáteční kroky na dráze úřednické. Vypravoval prostě, ale věrně a upřímně. Líčil vše jen tak, jak se bylo událo; ale líčení jeho působilo na pozorně naslouchajícího přítele jako vypravování o bezpříkladných mukách duševních. Byla to pravá martyrologie člověka, který, byv stržen s výše ideálního názoru do všedního prachu kancelářského, marně se po léta namáhal vymaniti se z dusivého ovzduší; ale nemoha se nikde a nijak zachytiti, konečně přece aspoň tak dalece uvykly že když se naň osud jeho usmál, neměl již vůbec ani síly opustiti nastoupenou dráhu a vytrval na ni, ovšem již bez svízelů a muk prvopočátečních, ale přece s neuspokojením a trpkostí člověka se zmařeným životem... „Ani by's nevěřil, milý kamaráde,“ končil pan rada své líčení, „jak velký jest rozdíl mezi zevnějškem a vnitrem pana rady Klecanovského, kterému tak mnozí závidějí! Oženiv se, stal jsem se ovšem aspoň poměrně nezávislejším; mohl jsem aspoň stav svůj každým okamžikem změniti. Ale neučinil jsem tak prostě proto, poněvadž tomu nechtěla žena.. A považ, prosím — žena, které jsem si sice vážil, ale které jsem nemiloval... Jí k vůli vlekl jsem jako galejní otrok železnou kouli životem... Ký div, že vrhnul jsem se do náručí rozkoše a požívání, že vyhledával jsem blaho a štěstí v omamujících začasté radovánkách, slovem, že místo plodné práce, jediné to kotvy, o kterou lze se v stáří opříti, pozdější život svůj jsem z části po byrokraticku prolelkoval, z části pak v pravém slova smyslu prohýřil...“ „Ale nynější život tvůj jest přece jen oslazen,“ připomenul Saturnin, když přítel skončil. „Máš dceru, o které jsem slyšel vypravovati jako o anděli...“ „Míníš Bernardinu?“ ozval se pan rada, jehož tvář se náhle nápadně zasmušila. Saturnin přikývnul. Pan rada setrval chvílí v mlčení, jako by nevěděl, co odpovědíti. „Ach, kamaráde,“ ozval se konečně stísněným hlasem, „kdybys věděl — kdybys – Ale ne, ne! Což vše to naplat! Opakuju ti, že mi tak mnohý závidí; ale věř, že bez příčiny... Skoro bych mohl říci, že není vzdělaného a rozumného člověka, kterýž poznav můj život ve všech jeho odstínech přál by si život svůj vyměniti za můj...“ Až dosud upřímně a zároveň zcela jasně se zpovídající pan rada otevřel slovy těmi před starým přítelem záhadnou perspektivu. Saturnin nabyl přesvědčení, že tíží starého soudruha nějaké tajemství — cosi, čeho se nemůže zbaviti, ba co nelze ani ulehčiti svěřením se. Z té příčiny se dále netázal — a pan rada odbočiv od předmětu, o který bylo pouze jen zavaděno, vypravoval pak některé z nejzajímavějších episod ze svého života. Náhle přerušil své vypravování, řka: „Eh! Což po tom všem! Život byrokratického pavouka jest přece jen jednotvárný a nudný. Mluvme raději o něčem jiném!“ „Jak ti libo,“ zaskuhral Saturnin. Pan rada zvednul sklenku, Saturnin následoval jeho příkladu. Přiťukli si mlčky a dopili na dno... „Nu — a teď mi něco vypravuj o sobě, milý Saturnine!“ ozval se pan rada. „Jak se ti dařilo? Co jsi vše kutil? A především — jsi-li ženat, máš-li dítky a jakých radostí jsi se na nich dočkal... Toť přece jediné, co člověka v našem stáří blažiti může — nemyslíš?“ „Ovšem, ovšem,“ Saturnin na to; „ale žel, že mi toho osud nepopřál. Nemám dítek; jsemť starým mládencem...“ „Aj!“ uklouzlo mimoděk panu radovi. Saturnin přikývnul smutně hlavou. „A šťasten — spokojen?“ optal se nápadně živě pan rada, načež chvatně dodal: „Myslím — poměrně — jen tak občas — někdy...“ „Na růžích jsem ovšem ustláno neměl,“ odpověděl Saturnin; „ale neštěstí v pravém toho slova smyslu nestihlo mne až dosud žádné — jsem tudíž aspoň spokojen...“ Pan rada pohlédl na přítele skoro až nedůvěřivě. Právě pronešená slova závěrečná zdála se mu býti přes všechnu důvěru, jakou k příteli choval, přece jen pouhou vytáčkou, pouhopouhou frásí, jakouž ubozí, abychom tak řekli pokoutní kočující umělci Saturninova rázu začasté odmítají vtírání se do trudných tajemství svého života. „Spokojen!?“ zvolal pan rada po krátké pomlčce. „Opravdu jsi spokojen?!“ Saturnin opět přikývnul hlavou. „A nic tě nermoutí, nic tě nesouží?“ „Nic — pranic...“ „A svědomí ti nečiní nikdy žádných výčitek?“ „Nikdy,“ zněla lakonická odpověď. Nastala delší pomlčka. Pan rada, jenž byl před chvílí na pohled záviděníhodný život svůj prohlásil za život v podstatě přece jen pochybný, ba nešťastný, nemohl naprosto pochopiti, jak může býti spokojen přítel, jehož veškeré vzezření nasvědčovalo životu nejtrudnějšímu, nejsvízelnějšímu. „K nepochopení, k neuvěření!“ pravil posléze, jako by mluvil sám k sobě. „A přece pravda,“ odvětil přítel. „Nečinil jsem na život nikdy žádných zvláštních nároků. Poznav jej v celé jeho přísnosti, ba krutosti, přivyknul jsem odříkání a strádání, jako jsi přivyknul ty jednotvárností života byrokratického. Avšak vědomí, že jsem svrchovaným pánem svého jednání, že nejsem otrokem, dodávalo mi vždy síly ku snášení útrap a svízelů všeho druhu. Roztrpčenosti a vůbec celé řadě různých nepříjemných pocitů ovšem jsem vždycky oddolati nemohl. Ale pocity toho druhu zmocňovaly se mne vždy jen na krátkou dobu. Vždycky pomíjely, postupujíce místa duševní rovnováze...“ „Ale jakž to možno?“ zvolal pan rada. „Vždyť přece nelze u tebe předpokládati, že jsi žil v tak zvaných poměrech urovnaných nebo utěšených! Naopak se mi zdá, že byl tvůj život více méně nezřízený, divoký — že’s byl zmítán bouří života jako malomocný míč, slovem že’s více trpěl, nežli by’s byl užíval... Čím, prosím, záhadu tu vysvětlíš?“ „Jedinou větou, milý Jaroslave,“ odpověděl Saturnin. „Nejsemť si vědom ani jediného skutku proti svému přesvědčení — já se nikdy a před nikým nekrčíval — já vždy snažil se konati pouze svou povinnost... Není to snadné, věř! zvláště z počátku, kdy člověka tisícero bludiček svádí na scestí. Ale kdo přemohl obtíže prvopočáteční, uvykne konečně konání povinností svých přes všechny, sebe trpčí svízele, jako jsi uvyknul ty jednak úmorné jednotvárnosti života byrokratického, jednak pak omamujícímu a vysilujícímu rozkošnictví.“ „Slova tvá, milý Saturnine,“ odtušil pan rada, „jsou hodna pravého mudrce. Souhlasím s tebou úplně a teprve nyní, upři mně řečeno, chápu přímo zázračnou sílu a moc duševní rovnováhy. Šťasten, ba blažen, kdo si ji dovedl zachovati. Avšak z toho všeho, co's byl napověděl, zdá se vysvítati, že tě hrubě skoro ani nehnětlo, že nadešla po líbánkách svobody doba bezpříkladné kruté reakce, že's byl sám sražen z nastoupené dráhy v prach a smýkán životem jako napolo uštvaná šelma. Vímť přece z novin, že's byl zatčen, po léta ve vyšetřovací vazbě držán a konečně odsouzen k smrti prachem a olovem, kterýžto trest změněn cestou milostí v dvacetiletý žalář, jejž jsi sobě aspoň z části odpykal v kasematách na Munkači...“ Saturnin, jemuž byla právě připomenuta nejtrudnější doba jeho života, přikývnul klidně hlavou, řka: „Pravda; nebyl jsem mezi miláčky Štěstěny — nepodařilo se mi ani tolik, co se podařilo tobě: ujiti aspoň trestu. Avšak bezpříkladně krutý osud svůj sdílel jsem s celou řadou poctivých, ba vzorných mladíků a mužů, kteří pykali za svou lásku ku svobodě a za svou důvěru k mužům, kteří za libánek svobody tvářili se býti vzornými přáteli národů a posléze národy i svobodu mrzce zradili. Utrpení tohoto druhu není skličující a ponižující, nýbrž povznášející...“ „Ani by’s nevěřil,“ pokračoval po krátké pomlčce Saturnin drsným, skuhravým hlasem svým, „jak klidným jsem byl, když za májové noci roku 1849 navštívil mne komisař v průvodu důstojníka a asi desíti vojínů s nasazenými na puškách bodáky a zvěstoval, že má rozkaz zatknouti mne a předsevzít! v bytu mém prohlídku. Klidně, ba lhostejně jsem se díval, jak všechno v bytu mém spřevracel, jak všechny písemnosti mé zapečetil do balíku a konečně mne vyzval, abych jej následoval. Před domem přijala mne čestná stráž. Napřed oddělení vojska, po pravé straně komisař, po levé důstojník a po obou stranách po pěti vojínech, za námi pak celá setnina vojínů vesměs s nasazenými na puškách bodáky tak jsem byl veden přes kamenný most na Hradčany do Voršilských kasáren. Ani by's nevěřil, jak klidným jsem byl, když mne zde zdrželi po několik dní v samovazbě, když mne později dopravili v průvodu vojáků do kláštera svatojirského a počali mne jako jiné skoro den co den vyslýchati. Klidně, ledově odpovídal jsem na každou otázku. Nic mne nezmátlo; nic mne nepobouřilo. Nechť se mi kladlo za vinu cokoliv, nechť se mi vyhrožovalo trestem sebe krutějším, klid můj ani na okamžik nezviklán. Nejsa sobě před svým svědomím nižádného poklesku vinen, zůstal jsem mrazivě klidným a i v okamžiku nejrozhodnějším, když po provedeném vojenském soudu konečně mi prohlášen rozsudek, že jsem odsouzen k smrti prachem a olovem. Když mi rozsudek ten čten, v tváři mé ani sval se nepohnul; byloť mi, jako bych naslouchal prohlášení rozsudku nad osobou cizí a mně docela lhostejnou. Však ani později, když jsem o stavu svém přemítal a již jen den popravy očekával, nepozbyl jsem klidu svého ani na okamžik. A proto není divu, že zůstal jsem lhostejným, když mi později ohlášeno, že mi byl trest smrti cestou milosti zmírněn v dvacetiletý těžký žalář na pevnosti, ba že zůstal jsem klidným, když mne za tuhé zimy na saních dopravili na Munkač, kde nadešli dnové jednotvárné vazby... Avšak i tato doba minula, aniž bych si byl jen jednou postesknul. Žil jsem, vlastně živořil jako jiní a zcela lhostejně jsem po letech vyslechl zprávu, že jsem s ostatními amnestován, tudíž na svobodě... Teprve když jsem opustil pevnost, když jsem sám a sám putoval nazpět ku Praze, pocítil jsem cosi jako mírnou radost nad nabytou svobodou. Nicméně co bezprostředně následovalo, vzrušilo mne poprvé v životě mém v míře skoro povážlivé. Jak se snad posud ještě pamatuješ, měl jsem před svým zatčením rigorosa právnická skoro úplně odbyta. Octnuv se konečně v Praze, chtěl jsem vstoupiti do praxe k některému advokátovi, bych mohl rigorosa dokončiti; avšak nikdo mne nechtěl přijmouti. Advokáti němečtí pravili, že advokátní kanceláře nejsou ústavy pro politické zločince, čeští advokáti pak se vymlouvali, že prý by na sebe uvalili ještě větší hněv a nepřízeň vlády, která jich i tak již střeží okem basiliškovým. Zůstal jsem tudíž v matičce Praze opuštěn, bez chleba a zaměstnání — jako pravý vyvrhel...“ „A při všem tom, co mi právě vypravuješ,“ přerušil pan rada vypravujícího přítele, „mohl’s mi před chvílí říci, že's byl v celku spokojen a šťasten?“ Tvář Saturninovu přelétl polotrpký úsměv, když pravil: „Opakuju, že teprve v Praze byl jsem přiveden z duševní rovnováhy, ale jen na krátký čas. Byla to tudíž pouhá přeháňka... Nebyl jsem prvním a zároveň také ne posledním, jemuž byl nepříznivý osud jedinou čarou přerval nastoupenou dráhu života. Nezbylo mi, nežli poohlédnouti se po zaměstnání jiném. Přemýšlel jsem o tom i onom, ale nemohl se pro nic rozhodnouti... Po několik dní bloudil jsem po okolí pražském, snaže se dáti rozptýleným myšlenkám svým určitý směr. Tak octnul jsem se kdysi v létě podvečer v někdejších Wimmrových sadech za někdejší Koňskou branou, v tu dobu již valně zpustlých a zřídka kým navštěvovaných. Usednuv na zpuchřelou již jednu lavičku, zadumal jsem se. Po chvíli jsem byl vyrušen. Přisedlť si ke mně velmi statný muž s výraznou, mužně krásnou tváří. Na pohled byl již asi čtyřicátník. Černý vlas a malé kníry již začínaly šedivěti; ale oko bylo posud mladistvě planoucí, ba občas šlehl z něho jiskrný, přímo neodolatelný pohled. Oslovil mne. Hlas jeho zněl nadmíru sympaticky. Slovo dalo slovo — a po chvíli, když se mne přímo zeptal, vyzpovídal jsem se mu několika slovy, kým jsem a jaký osud mne stihl. Vyslechl mne klidně. Když jsem domluvil, upřel na mne pátravě zrak a po chvíli pravil: „Máte pěknou postavu a příjemný, vlastně různých modulací schopný hlas — nechtěl byste se pokusiti o herectví?“ Slova ta mne překvapila; ale neodporoval jsem, obzvláště když mi neznámý pravil, že může prozatím jíti pouze o pokus a teprve kdybych osvědčil nadání, že bych mohl na nové dráze setrvati. Z další rozmluvy jsem se dověděl, že jest neznámý hercem, že hraje u kočující společnosti na venkově, a že zavítal za pilnou jakousi záležitostí toliko na několik dní do Prahy. Když pak mne posléze vybídl, abych se s ním vydal na cestu a pokusil se na jevišti, na kterém hraje on, a když dodal, že mi bude ve všem možném nápomocen, rozhodnul jsem se. Tak stal jsem se — hercem...“ „Hercem!?“ zvolal v největším udivení pan rada. „Ano, hercem,“ doložil Saturnin. „Nesmíš totiž zapomenouti, že jsem měl v tu dobu zcela jiný hlas než nyní a to hlas, jak byl neznámý dobrodinec můj připomenul — různých modulací schopný... Však abych dopověděl co možná nejstručněji! Po dvou měsících pilných předběžných příprav vystoupil jsem poprvé, osvědčil nadání a byl engažován. Od té doby putoval jsem od města k městu, od osady k osadě a hrál pod přijatým jménem...“ „Aj! totě zvláštní shoda okolností!“ zvolal pan rada. „Škoda, že jsem tě neviděl hráti! Ani by’s nevěřil, jak vášnivým ctitelem divadla jsem druhdy býval! Slyšel jsem zpívati nejproslavenější zpěvačky a zpěváky, viděl jsem nejznamenitější herce a herečky, jako: Davisona, Devrienta, Rachelku, Rossiho, Salviniho a jiné...“ Saturnin naslouchal slovům těm, kterýmiž byl proud jeho vypravování přerušen, s napětím; když pak se přítel odmlčel, optal se klidně a zdánlivě zcela nahodile; „A Krumlovského jsi hráti neviděl?“ „Krumlovského?“ opáčil pan rada, jako by byl přítel pronesl jméno zcela neznámé. „Ano, našeho Krumlovského, nejgeniálnějšího herce českého,“ doložil Saturnin. „Neviděl,“ pravil pan rada, „ale myslím, že jsem o něm slyšel...“ Tvář Saturninovu přelétl mráček nevole. „Ach ano, ano,“ pravil šeptmo, „toť odvěká kletba skoro všech geniálních hlav českých. Pro všechno jiné, začasté i pro pouhou prostřednost máme v Čechách smyslu, má-li původ svůj v cizině; ale pro vlastní geniální hlavy, pro titany české nemáme začasté ani pouhého porozumění, ba skoro ani pouhé pozornosti.“ „Odpusť, milý brachu!“ omlouval se pan rada měkkým, skoro prosebným tónem. „A právě to, při čem jsi mne byl přistihl a k čemu se ti také upřímně přiznávám, budiž ti novým důkazem, že jsem se nepřetvařoval, když jsem pravil, že necítím se býti na sklonku života svého šťastným. Vímť nyní, že octnuv se před lety na nakloněné ploše, nemohl jsem se více udržeti a klesal vždy hlouběji. A osud ten neb aspoň podobný stihl tisíce jiných. Polítickosociální poměry po roce 1848 vyžádaly sobě nesčíslných obětí tohoto druhu — já jsem příkladem odstrašujícím...“ Trpká, ale upřímná tato slova nezůstala bez hlubokého dojmu na Saturnina. Mimoděk podal starému příteli ruku — ale neodpověděl mu... Chvíli setrvali oba přátelé v mlčení; zabývalť se každý svými myšlenkami, jež bylo v duši jeho nahodilé a přece přirozené to intermezzo vzbudilo. Po té začali opět mluviti úryvkovitě. Stručné dotazy a takové též odpovědi střídaly se neobyčejně rychle. Hovořeno o všem možném, až pak posléze Saturnin, byv přítelem vyzván, počal znovu vypravovati. „Stav se kočujícím hercem vedl jsem život v celku dosti trudný; ale byl jsem přece spokojen... Ani by s nevěřil, že mi život upříjemňovala — láska... Bylo mi přes třicet let, když mne poprvé v životě mém ovanul nevylíčitelně sladký dech lásky. Miloval jsem bytost, která si mne vážila, která mi byla přátelsky nakloněna, ale která milujíc jiného nemohla mne milovati. Miloval jsem tudíž beznadějně... Klid svůj zachoval jsem i tentokráte a přiznám se ti upřímně, že bych se byl sotva cítil šťastnějším, kdyby byla milovaná mnou bytost lásku mou opětovala. Když si nyní připomenu nevylíčitelně sladce mučivé okamžiky, v kterých jsem před lety na svou světicí vzpomínával, musím vyznati, že neznám citu sladšího... A dodám-li, že mne v tu dobu povznášelo vědomí, že jako herec vystupuju skoro den co den společně s hercem, který mi byl ideálem, kterému jsem díkem zavázán netoliko za to, že mne náhodou svedl na tuto dráhu, nýbrž že nalezl jsem tím také bytost, která zasluhovala, bych před ní klekal, pochopíš, že ony dny náležely k nejšťastnějším, nejblaženějším mého života, neboť bytost, kterou jsem miloval, byla podobně jako já kočující herečkou, a dobrodincem mým nikdo jiný nežli Krumlovský...“ Pan rada chtěl něco pronésti; ale slovo mu uvázlo na rtech – tak mocně působila naň závěrečná slova přítelova. Po několik minut oba mlčeli. Saturnin zabýval se v duchu dalším svým vypravováním; pan rada se vhroužil ve vzpomínky. Bylo mu tak podivně, jako člověku, kterýž byl z chmurného ovzduší myšlenkového náhle přemetnut v ovzduší mladistvě svěží, v kterém se tak volně a nadějně žije a v kterém se člověku zdá, jako by nebylo ve světě překážek dosti mocných, jichž by nemohl překonati. Bylo mu skoro podobně jako před mnoha, mnoha lety, když jej poprvé s veškerou rozhřívající silou ovanul sladce zádumčivý dech milosti – – Tak mocně působila naň prostinká vzpomínka přítelova. Avšak nevylíčitelně příjemný pocit ten neměl dlouhého trvání; vyměněnť v několika jen vteřinách za pocit trpce bolestný... Před duševním zrakem páně radovým byl se totiž vynořil nad míru jasně a plasticky obraz bytosti, již byl před lety vášnivě miloval, kterou byl šíleně milován, ale kterouž přes to vše zradil výhradně jen ze sobeckosti. V tak pokročilém věku, v jakém se pan rada nalézal, ovšem nemívají vzpomínky tohoto druhu též té síly, by působily jako ve věku, kdy jest člověk každému vzrušení náchylnější; nicméně pana radu tentokráte vzpomínka ta přece jen neobyčejně vzrušila. U porovnání s nesobeckou a obětavou láskou přítelovou zdálo se mu býti vlastní jeho provinění hříchem tak těžkým, že nelze proň vymysliti dosti krutého trestu. Stud a lítost zmocnily se jeho duše; tvář jeho se zakabonila a zároveň zrudla... „Probůh, co je ti?“ zvolal náhle Saturnin, nemoha si náhlé změny té vysvětliti. „Nic, nic — kamaráde!“ zašeptal stísněným hlasem pan rada jako člověk, jemuž byl náhle přešel dech. Saturnin zavrtěl hlavou. „Churavíš snad?“ optal se. „Ne — ne...“ Opět nastala delší pomlčka, v které Saturnin nespouštěl zraku s tváře páně radovy. Náhle pohodil pan rada hlavou řka: „Eh! Vše jest už marno! Co jest ztraceno, více se nevrátí; starých hříchů nelze více odčiniti, ba snad ani napraviti...“ „Ale dovol, milý příteli,“ ozval se udivený Saturnin. „O čem vlastně mluvíš?“ Pan rada ještě chvíli váhal, po té však se rozhodnul. Prostě a upřímně několika slovy napověděl, co jej bylo právě tak mocně vzrušilo, a to skoro týmiž slovy, jak jsme byli provinění jeho již naznačili. Saturnin vyslechnul zpověď radovu s klidem takřka mrazivým. Nepřekvapila ho; v tváři jeho aspoň ani sval se nepohnul. Skoro se zdálo, jako by mu byl přítel nezvěstoval pranic nového. „Upřímnost tvá, milý Saturnine,“ končil pan rada své vyznání, „zasluhuje podobné upřímnosti i s mojí strany, a jen proto zmiňuju se o svém poklesku...“ Saturnin mimo nadání ani nehlesnul, což přimělo pana radu, že dodal ještě několik vysvětlujících slov. „Věř mi ostatně, příteli,“ pravil, „že jsem se před lety aspoň snažil poklesek svůj když právě ne napraviti, tedy aspoň zmírniti. Pátral jsem po několik roků marně po bytosti, kterou jsem byl před lety i s dítětem bezcitně krutému osudu zůstavil, chtěje jí aspoň v ohledu hmotném poněkud ulehčiti. Konečně jsem vypátral, že žije v úplném ústraní v bídné jedné vesničce v okolí Budějovic. Bez odkladu jsem napsal list, v kterémž jsem vyslovil úplnou lítost nad svým hříchem a prosil za prominutí. Zároveň jsem vložil do listu značnou část peněz se snažnou prosbou, by ji přijala jakožto podporu na výchování dítěte... Obratem pošty došla mne odpověď — pokořující. Se zdvořilým díkem podpora má mi vrácena... Několik dní byl jsem na rozpacích. Chtěl jsem se sám vydati na cestu; ale stud mi v tom zabránil. Vzal jsem tudíž poznovu útočiště k listu. Obratem pošty dodán mi list můj zpět s poznámkou, že adresátka v místě, kam byl list adresován, více nebydlí... Avšak ani tento nezdar mne neodstrašil. Pátral jsem po ženě té poznovu, pilněji a obezřeleji nežli dříve; ale pátrání mé zůstalo bez úspěchu. Nevímť, žije-li, ba nemám ani tušení, kde bych měl po ní pátrati. Jet pro mne i s dítětem ztracena.“ Po těchto slovech svěsil pan rada hlavu a setrval několik vteřin v trapném mlčení. Přítel Saturnin ho ani tentokráte nevyrušil. I on setrval v mlčení, nespouštěje zraku s páně radovy tváře, která jevila tentokráte upřímnou lítost. Náhle vztyčil pan rada hlavu a zadíval se příteli do očí; ale nepromluvil, což přimělo Saturnina, že se konečně ozval. „Nejsme-liž děti, kamaráde! Staré pošetilé děti!“ pravil polo žertem, polo vážně. „Kdož by se byl nadál, že po tolikaletém rozloučení rozhovoříme se jako láskomřivá děvčátka o svých srdcích a dávných, pradávných láskách!“  „Máš pravdu!“ přisvědčil ochotně pan rada. „Jsmeť oba skoro již kmeti! A může-liž býti na světě něco směšnějšího, nad láskou a k tomu starou láskou vrkajícího starce?!“ Slovy těmi dán konečně skoro již trapnému hovoru zcela jiný směr. Oba přátelé rozhovořili se o záležitostech všeobecných. Trochu si zapolitisovali, trochu vzpomínali — a hned zase hovořili o přítomnosti se stanoviska nejpovrchnějšího. A podivno! Přes to vše, že byli vedli život tak nápadně rozdílný, nerozcházeli se valně ve svých náhledech o přítomnosti. Oba zdáli se býti přesvědčeni, že politickosociální stav v Čechách skutečně, ale bezpříkladně znenáhla se lepší. Tím přesunuta rozmluva zase náhle do minulosti... „A co soudíš nyní po tolika letech a svízelích,“ optal se pan rada, „o roce 1848? Nezdá se ti, jako by to býval krásný luzný sen — cosi jako čarokrásná fata morgana?“ „Pravda, pravda,“ přikývnul přítel. „Věř, že často, přečasto na dobu tu vzpomínám! A vždy mi jest jaksi svěže, jako by mne divuplný osvěžující dech svobody posud ještě ovíval...“ „Podivno, skoro k nepochopení!“ zamumlal Saturnin. „A přece věc zcela přirozená,“ odtušil pan rada. „Neposuzuj mne, prosím, jako zkostnatělého byrokrata, nemajícího již ani smyslu pro minulost, pro mladistvé sny a ideály! Pokládej mne, prosím, jen za to, čím v pravdě jsem se stal — za otroka sociálněpolitických poměrů, které mne neodolatelnou svou tíhou stlačily do prachu všednosti. A právě proto, že jsem byl otrokem, vysvětlíš si touhu moji po svobodě; neboť jen otrok —“ „Ale což vše to naplat!“ přerušil pan rada sama sebe. „Ani bys nevěřil, jak mne v mém otroctví mučívala myšlenka, že žiju marně, že nemohu vykonati aspoň něco na prospěch všeobecný. Slova má zdají se býti frásí; ale věř mi, že bývalo mi začasté v osamělých chvílích k smrti truchlivo. Býval jsem, jak víš, idealistou. Idealismus však se neztrácí; tísnící poměry jej na nejvýš jen přitlumí. Kdo byl z mládí ideálním snílkem jako já, nestane se nikdy materialistou z přesvědčení; vždy i v náladě nejpessimističtější vyznívá trochu idealismu a to začasté i ve věku, když se člověk na vše dívá chladně a střízlivě...“ „Souhlasím,“ přikývnul Saturnin. „Ale nechápu, proč jsi aspoň později, když se tvé poměry příznivěji změnily, nepokusil se o nový život ve smyslu, který by tě byl uspokojil.“ „V tom právě jest záhada i pro mne!“ odtušil pan rada. „Jednak nátlak se strany ženy — jednak pak — vždyť přece víš, že není větších slabochů nad nadšené idealisty mého zrna. okamžicích nadšení by proráželi hlavou zdi; ale jakmile nadšení utuchne, jsou nerozhodni, malomocni, pravé třtiny větrem se klátící...“ Saturnin chtěl něco připomenouti, pan rada však jej předešel. „Připomeň si, prosím, jen jediný moment z mého života! Vzpomeň si, jak stáli jsme v červnu roku 1848 za mosteckou barikádou! Pamatuješ se ještě, jak horlivě, ba urputně jsem se vzpíral složení zbraně před svedením rozhodného boje? Pamatuju se na to, jako by se bylo vše sběhlo před několika dny. Skoro se mi zdá, že bych ti mohl takřka každé své slovo opakovati — tak mocné bylo přesvědčení, jež mi slova ona diktovalo. Avšak byv na barikádě raněn, pozbyl jsem, jak víš, vědomí. Když pak jsem se začal uzdravovati, ba když jsem se posléze pozdravil úplně, nebylo snad pod sluncem většího zbabělce nade mne... V tu dobu nebyl by mne již ani nejnadšenější řečník rozohnil. Skrýval jsem se jako krtek přes to vše, že jsem byl úplně jist, že právě jen proto, že byl můj otec spřízněn s osobou, která měla ve vyšetřování událostí červnových největšího vlivu, nebudu ani k zodpovídání se potahován. A jakmile se naskytla vhodná příležitost, prchnul jsem do ciziny a nevrátil se, až bylo v Čechách aspoň pro lidi mého rázu úplně bezpečno. Hleď! Takovým jsem byl rekem — a takovým asi hrdinou jsem podnes...“ Saturnin chtěl opět něco připomenouti; ale pan rada jsa jednou v proudu obžalovacím poznovu jej předešel. „A tu pak se nediv,“ pokračoval tónem skoro teskným, „že má takový rek a hrdina také své zvláštní libůstky nebo-li jinými slovy, že nikdo neskládá ve své dítky tak velkých nadějí, jako právě zbabělci mého zrna. My bychom raději vše, co jsme chtěli a začasté mohli, ale nevykonali, nejraději složili na bedra svých dítek; my bychom nejraději viděli, by se braly dítky naše zcela jinými drahami, nežli my, aby — aby...“ „Eh!“ přerušil pan rada sama sebe. „K čemu tolik slov? Však ty mi rozumíš! A proto také pochopíš duševní můj stav, když prostě dodám, že mi osud ani tolik nepopřál...“ „Jak to?“ vpadl nyní živě Saturnin. „Což dcera Bernardina?“ Připomenutí dcery pana radu zdánlivě takřka zaleklo. Skoro se zdálo, jako by byl při posledních slovech svých na ni ani nemyslel; přítelovo přímé upozornění aspoň jej překvapilo v té míře, že hned neodpověděl. „Bernardina?“ opakoval po chvíli, jako by se ze sna probudil. „Ah, toť něco jiného! K té se slova má nevztahují... Je to švarná dívka — miluji ji — — ale kdybys věděl —	 Avšak o tom později, kamaráde. Až někdy — jindy... Nehněvej se!“ Úryvkovitá tato odpověď byla zřejmým svědectvím mírné nějaké bouře v duši páně radově. Možná, že připomenul si osudný list dceřina neznámého miláčka, jenž byl na něj před zahájením zábavy tak nepříznivý dojem učinil; ale možná také, že mělo tak náhlé pomatení zcela jiné příčiny... Saturnin, nechtěje se starému příteli vtírati, mlčel, až ujal se zase slova pan rada sám. „Je to totiž tak,“ počal jaksi nejistě. „Já si totiž vždycky přál míti syna — rozumíš? — syna — — A kdyby syn můj nějak prospěl všeobecnosti, kdyby byl — dejme tomu umělcem: hercem, malířem, básníkem — — Ale což vše naplat... Osud mne oblažil dcerou — a veškeré naděje mé v syna, který by aspoň poněkud svým životem napravil, co byl otec opomenul...“ „Však dosti, dosti stesku, kamaráde!“ přerušil pan rada po svém zlozvyku sama sebe. „Trvám, že mi rozumíš!“ Tentokráte jevila tvář Saturninova nápadnou změnu. Až dosud skoro neustále klidná, vzala na sebe při posledních slovech přítelových výraz neobyčejně tklivý, asi tak, jako když člověk, jenž byl o něčem pochyboval, nabude konečně přesvědčení, že nezakládá se pochybnost jeho na pravdě. „Rozumím, rozumím,“ zaskuhral drsným svým hlasem, ve kterém se tentokráte zachvívalo mírné, sotva pozorovatelné rozradostnění. Při tom podal příteli ruku dodav: „Proto vše netřeba se rmoutiti, milý Jaroslave! To jsou pouhé sny — pouhá přání... A kdyby se měly člověku vyjeviti všechny sny a splniti všechna přání — — Ostatně rci: Pokládáš to vůbec za možné?“ „Ne, ne!“ zvolal pan rada, jako by se byl náhle zmužil. A dříve nežli přítel odpověděl, dodal: „Ale dovol, o čem pak to rozpřádáme řeč? Není-liž to pravé blábolení! Kdyby nás tak někdo slyšel, zajisté by se nenadál, že hovoří tu dva staří osmačtyřicátníci — dva staří barikádníci... Mluvíme jako děti! Skáčeme s předmětu na předmět a zas a zase se zastavujeme se zálibou u věcí nejmalichernějších. Raději mi dopověz — třeba jen několika slovy, jak se ti dařilo na dráze umění!“ Vyzváním tím změnila se rozmluva zase v pouhou samomluvu Saturnina, jenž jal se věrně vypravovati o svízelech a poměrně dosti trudném životě kočujících herců. Vypravoval stručně a přece živě, jak vystupoval z počátku po boku Krumlovského a společně s bytostí, kterou tak vřele a upřímně miloval... Život a snahy, jež líčil, byly přes všechnu zdánlivou malichernost, jaká se jim zajisté od povrchních lidí přikládá, přece tak zvláštní a důležitý pro národ u porovnání s životem a snahami páně radovými, že pan rada s největším napětím naslouchal a nemohl se ubrániti citu, jaký se zmocňuje člověka, jemuž se otvírají nové perspektivy do kaleidoskopického víru života lidského vůbec a celého národa zvlášť. Přítel, jenž byl na něj z počátku učinil dojem skoro skličující, začal se mu jeviti ve světle zcela jiném. Nebyl umělcem ve svrchovaném toho slova smyslu; nebyl talentem fenomenálním, který se vrývá na celé věky v paměť několika pokolení; ale konal svou povinnost a vykonal ji tou měrou, že mohl býti kliden a spokojen. Klid a spokojenost jeho však ještě jednou vzaty na zkoušku nejtěžší. Před pěti lety zachladiv se kdysi o zkoušce, pozbyl svého hlasu. Byl nucen vzdáti se působení hereckého a vzal útočiště k pouhé mimice. Od té doby živil se již jen pokoutními produkcemi po hospodách; ale klid a spokojenost jeho ani touto krutou ranou, jak víme, neotřeseny. „Věř mi na slovo, milý Jaroslave,“ končil Saturnin své vypravování, „že nepozbyl bych spokojenosti své, ani kdyby mne stihla rána ještě krutější. Zdá se to býti skoro nemožné; ale tajemství to jest prosté. Uvyknul jsem pokládati život za tuhý zápas o existenci. Svízele a překážky byly mi vždy jen pružinami k napětí sil. Uvyknul jsem přání svá a potřeby své uváděti na míru nejmenší a tak od mnoha již let nemám nižádných přání nesplnitelných... Ostatně — abych se ti vyznal upřímně — za nedlouho již bude i životní úkol můj úplně dokonán... A potom — nechť se děje se mnou, co chce! — Převzal jsem totiž — odpusť mé upřímnosti — před lety z vlastní vůle jaksi otcovskou péči o dítě, o jediné dítě bytosti, kterou jsem jako světici zbožňoval — a dítě to co nejdříve již dosáhne, po čem prahne, ona i já — uznání všeobecného... A tím bude úkol života mého dovršen…“ Slova ta, ačkoli pro pana radu poněkud temná, neminula se účinku. Pan rada radostí zajásal. „Výborně, výborně!“ bylo však vše, co mohl pronésti. Pohnut vstal — Saturnin učinil po jeho příkladu... Několik okamžiků díval se jeden druhému do očí, po té si mlčky vpadli do náručí. Co následovalo, možno dopovědíti několika slovy. „Zůstaneš mým hostem, není-liž pravda, milý, předobrý Saturnine?“ pravil posléze pan rada, vyvinuv se příteli z náručí. „Zůstanu,“ zněla odpověď. Po té oba zase usedli, jako byli dříve seděli; ale nit hovoru byla přervána — mlčeli… V tom zavál do besídky svěží ranní větřík... „Co to?“ ozval se pan rada, jenž byl v živém a pro něho tak zajímavém hovoru úplně zapomněl na čas. Vytáhnuv hodinky podíval se na ně řka: „Probůh, kamaráde — co jsme to vyvedli? Již skoro čtyři hodiny z rána...“ „Není možná!“ zadivil se Saturnin. „A proto není pomoci — musíme na lože!“ připomenul pan rada vstávaje. Saturnin učinil po jeho příkladu. Pan rada shasiv světlo vyšel z besídky, Saturnin jej následoval. 	 Byla vlažná, lunojasná noc. Měsíc nad Prahou rozléval magické světlo — pohled po okolí byl vskutku čarokrásný... Oba přátelé nevěnovali však přírodě žádné pozornosti. Vzavše se pod paží sestoupili po schodech s verandy a ubírali se volným krokem stinným stromořadím k letohrádku. Nalézali se právě v šeru, když pan rada náhle se zastavil řka: „Dovol, milý Saturnine, jen ještě jediný dotaz.“ „Prosím,“ odtušil Saturnin. „Nepamatuješ se,“ počal pan rada jaksi nesměle, „nepamatuješ se na dívku, která v bouřích svatodušních raněným barikádníkům s nasazením života svého — —“ Pan rada nedokončil a zadíval se příteli do očí. Ale pro panující šero neviděl nežli dvé lesknoucích se bodů — a nesporoval také, že přítelova tvář jevila náhle výraz přímo radostného překvapení a leknutí zároveň. „Míníš Anežku Hřímovou?“ zašeptal teprve po chvíli Saturnin drsným svým hlasem. „Ano, ano — tak se, tuším jmenovala,“ odpověděl kvapně pan rada. Kdyby však byl v okamžiku tom viděl příteli do tváře, byl by zpozoroval, že se mračně zakabonila. „A proč se ptáš?“ optal se po chvíli Saturnin jaksi trpce a skoro vyčítavě. Tím přivedl radu skoro do rozpaků. Několik vteřin rada mlčel, načež trhaně a nesměle pravil: „Což pak se — milý hochu — více nepamatuješ, že mi — dívka ta — zachránila — život?“ „Ano, ano,“ zaskuhral Saturnin. „Vidím scénu tu, jako bych se právě zase na ni díval...“ „Jsem tudíž ženě té velikým díkem — zavázán,“ připomenul pan rada; ale tón jeho hlasu byl zřejmým svědectvím, že zápasí o slovo. „Vím, vím,“ odtušil lakonicky Saturnin. „Ale proč se na ni ptáš?“ „Napadlo mi,“ pravil po chvíli trhaně, „že snad jsi se s ní – náhodou — někdy setkal...“ Tentokráte váhal s odpovědí Saturnin. Byloť zřejmo, že jest skoro na rozpacích, jak odpovědíti. „Nuže?“ ozval se po chvíli pan rada tónem poněkud netrpělivým. „Nesetkal jsi se s ní nikdy?“ „Nikdy!“ odpověděl nyní Saturnin rozhodně. Zároveň mu neušlo, že si pan rada z hluboká oddechl, jako by mu byla s prsou spadla nemalá tíže. „A neznáš — náhodou, milý hochu, nikoho,“ ujal se po chvíli slova pan rada, „kdo by o ni mohl vědět, kdo by mi mohl povědít, kde žije a v jakých poměrech neb aspoň jaký osud ji stihnul?“ Saturnin zavrtěl mlčky hlavou, ale tak nenápadně, že toho pan rada vůbec ani nepozoroval. „Neznáš?“ opakoval po krátké pomlčce pan rada. Saturninovi chvěla se již na rtech odpověď Neznám; ale v posledním okamžiku změnila se v dotaz: „A což ty?“ optal se s důrazem. „Ty jsi se s ní také nikdy nesetkal?“ „Já?“ opáčil pan rada, načež kvapně a s důrazem dodal: „Nesetkal!“ Po slově tom šlehly s očí Saturninových příšerné dva blesky; tvář jeho se zakabonila a na rtech se mu chvěla odpověď: Lžeš! Ale přece se opanoval v té míře, že neodpověděl. — Pan rada po krátké pomlčce vybídl prostě k další cestě. několika minutách nalézali se již každý ve své ložnici... Zatím co pan rada Klecanovský s dávným svým druhem tak živě se byl bavil, že oba zapomněli na pokročilost noční doby — obletoval duši Bernardininu nejsladší sen jejího života. Octnuvši se po hostině a zábavě — kterýmž byla vlastně jen jaksi tělem přítomna, kdežto duše dlela u duše nejdražší – v útulné své ložnici, pohřížila se ve vzpomínky nejněžnější.. Bylo jí nevýslovně sladce a přece zase tak zádumčivé teskno, jako bývá člověku vždy, když octne se konečně na popraží tajemně čarovného cíle, o němž se domnívá, že tají nejúplnější uspokojení nejvroucnějších přání... Nebyla rozčilena, ale bylo jí, jako by se byla octla v sladce omamujícím vonném ovzduší nevylíčitelného kouzla — jako by z dálí slyšela nejluznější zpěv neskonalé lahody — jako by skrze jemnou, zarůžovělou mlhu viděla v nedohledné dáli a přece zcela jasně v chaotickém vlnění nejvábnější, nejčarovnější obrazy, jaké jí kdy obraznost kouzlila — obrazy přímo nevylíčitelného půvabu... Dlouho, dlouho nemohla usnouti... Doposud ještě jaksi mlhavé ponětí o lásce nemělo sice dosti síly buditi představy zcela reelní; ale přece bylo zdrojem představ nadmíru živých a plastických. Bernardina znala až dosud lásku jen z nevýslovně sladké tesknoty, z tajemného, zdánlivě nevysvětlitelného chvění a oužení srdce a z nesčetných, naprosto nepostižitelných citových odstínů provázejících klíčení lásky v duších nejčistších. Na žhavých rtech jejích nebylo se ještě zachvělo ani jediné políbení; jemná ručka její nebyla se ještě ani jednou dotkla ruky, která se jí zdála býti nejhodnější polibků nejvroucnějších – a přece se jí zdálo, že by teď, když byla před otcem svalila s prsou svých balvan sladkého tajemství, že by právě teď v tiché noční chvílí nemohla jinak, nežli ovinouti ručky své kolem miláčkovy šíje, přitisknouti jej na prsa a líbati jej — jako nebyla ještě nikdy nikoho líbala: vřele, vášnivě, horoucně... Mimoděk přitiskla ruku k srdci nepokojně tlukoucímu, přimhouřila oči a s pootevřenými rtíky setrvala bez hnutí... Poprvé v životě se jí zdálo, že by snad stačil jen moment jediný, aby se dostavil pocit rozplameňující... V okamžiku tom jí bylo, jako by vše, co jí bylo až dosud milo a příjemno, nemělo pro ni žádné ceny více, jako by vše, co ji až dosud těšívalo, bylo pozbylo veškeré vnady své, a jenom on — on jediný byl vším... Zaúpění podobný vzdech vydral se jí ze stísněných, skoro již bouřlivě rozvlněných prsou... Otevřela oči, stiskla rtíky, srdce se jí křečovitě soužilo, dech se jí skoro až zatajil... A poprvé v životě šlehla duší její jako žhavý blesk myšlenka: Pro něj vše — bez něho smrt! okamžiku tom vyhoupnul se obraz jeho před duševním zrakem jejím právě jen tak prostě, jak jej byla poprvé spatřila u matčina hrobu — a obvyklý klid, vlastně obvyklá zádumčivá tesknouta znenáhla se zase vrací... Avšak i nyní ještě zaznívá ze sladké tesknoty té závěrečný refrain: Pro něho vše — bez něho smrt! Hlava jí klesá na podušku, očka se zavírají... Asi půl hodiny obletují duší její nejvábnější obrazy štěstí a dětinské rozkoše — konečně usíná, by snila jeden z nejkrasších snů svého života	 Také pan rada Klecanovský byl rozmluvou s dávným přítelem vzrušen. I on nemohl usnouti, i jemu kouzlila obraznost různé obrazy z minulosti... Avšak jaký to rozdíl mezi sladce nadějným vzrušením panny a nevrlým, skoro možno říci trpce bolestným vzrušením obstarožného muže, který pokládá život svůj za zpola zmařený! Konečně asi po hodině smilovalo se bůže snů i nad ním... Usnul, aby snil jeden z nejživějších a zároveň nejpravdivějších snů svého života... Zdálo se mu, že probudil se z hlubokého snu. Nalézá se na loži v neznámém, prostém bytě... Chce vstáti, ale nemůže — nohy jsou zdřevěnělé, tělo těžké. Nadzvedá se jen zpola a hned zase klesá. Teprve nyní pozoruje, že jest raněn a znenáhla oživují v něm vzpomínky z dnů bezprostředně předcházejících... Vidíť zase jednou vše skoro jen tak, jak se bylo před více nežli třiceti lety sběhlo: vidí mladistvou ochranitelku svou, jak pečlivě a vzorně jej ošetřuje, slyší jasný, přívětivý její hlas, dívá se v hluboké černé její oko... Cítí cosi, co zdá se býti podobno vděčnosti a vroucí, plamenné lásce zároveň... A obraz táhne za obrazem... Jemný jako přátelská vzpomínka a hned zase oslnivý a žhavý jako vycházející letní slunce. Zdá se mu, kterak sedí ruku v ruce se svou ochranitelkou podvečer kdesi v stinné zahradě — jak mile a sladce mu šeptá, jak se k ní nahýbá, jak ovíjí rámě své kolem její šíje a tiskne první plamenné políbení na její žhavé rty... I nyní ještě — ve snu a po tolika letech — zavířila krev jeho žilami jako žhavá láva... Hned po té následují obrazy smutnější... Zdá se mu, že cítí trpkost a výčitky svědomí… Vidí obrazy mlhavé: kterak mladá matka s nevylíčitelným výrazem zklamání v bledé ustaralé tváři tiskne robátko k rozvlněným ňadrům, kdežto on klečí před oltářem po boku obstarožné dámy v nádherných šatech svatebních a slibuje jí věrnost... A zase se mu zdá, jako by cítil nejtrpčí výčitky svědomí... Srdce se křečovitě svírá, do očí tlačí se palčivá slza... V tom se mu zdá, jako by viděl obstarožnou ženu s výrazem klidu v tváři, jevící posud ještě stopy dřívější sličnosti, kterak stojí podle mladého, statného muže a dívá se kamsi do dáli — a prostinký obraz ten působí naň neodolatelnou mocí.. Jest mu, jako by se byl octnul v nejpříjemnějším ovzduší jarní noci... Náhle a zdánlivě bez vší příčiny se probouzí — — — — I páně radův dávný soudruh odpočívající v kyprých peřinách, v ložnici, určené výhradně pro hosty nejvzácnější, v jaké snad nebyl ještě nikdy přespal — byl vzrušen; ale tak mírně, že usnul v několika minutách. I jemu kouzlila obraznost různé, ale matné obrazy. Zdálo se mu, že vidí vše skrze mlhavý závoj; spal tudíž nepoměrně klidněji nežli pan rada a dcera jeho Bernardina	 Slunce bylo již dávno nad obzorem, když Bernardina procitla. Obléknuvši se čekala, brzo-li přijde otec, jenž vstával obyčejně nepoměrně dříve, by ji vybídl k snídani. Čekala půl hodiny, hodinu, otec nepřicházel. Po špičkách přikradla se k ložnici otcově, kde chvíli naslouchala. — V ložnici otcově panovalo však hluboké ticho. Vyšla do zahrady a procházela se chvíli na výsluní. Na to se vrátila a cítíc hlad posnídala sama... Po té zase přikradla se k otcově ložnici; ale i nyní otec ještě spal... Konečně asi k jedenácté hodině pan rada Klecanovský opustil ložnici. Bernardina číhající naň na chodbě, letěla mu jako laňka v ústrety a objavši jej, počala jej líbati... „Vše, vše jest v pořádku, milý otče,“ šveholila při tom. „Učinila jsem po tvém přání... Napsala jsem Jaroslavovi lístek... Trvám, že se ještě dnes odpoledne nebo večer dostaví...“ Teprve nyní připomenul si pan rada zase milostný poměr své dcerky; ale místo rozradostnění, jakého Bernardina vším právem očekávala, jevila tvář jeho jakousi mírnou nevrlost, když pravil: „Dobře, dobře, milá duše! Ale když tak nyní vše uvážím, zdá se mi, že jsme přece jen měli ještě nějaký čas vyčkati.“ Bernardina však nevrlost přičítala na účet unavenosti a slovům otcovým úplně neporozuměla. „Ah, nikoli, milý otče!“ švitořila. „Patrně myslíš, že jsme se měli dříve ještě uraditi, co a jak mu mám psáti — není-liž pravda?...“ — Otec dívaje se zasmušile před sebe neodpověděl, dceruška pak pokračovala: „Rozumím, rozumím, milý otče! Myslíš patrně, že jsme se měli shodnouti o nějaké prosté a přece přirozené zámince — není-liž pravda? Ale o to budiž bez starostí! Napadlo mi to a vymyslila jsem si tudíž záminku sama...“ „Opravdu?“ ozval se konečně otec, z jehož duše dceřino švitoření vůčihledě zaplašovalo lehynkou chmuru nevole. „Napsala jsem, že si přeješ s ním promluviti v záležitostech jeho zaměstnání a dodala jsem, aby — možno-li — přinesl nějakou ukázku, z čeho bys mohl posouditi, může-li mu býti svěřeno provedení důležité věci…“ Podivení páně radovo rostlo. Musil se přiznati, že v okolnostech, v jakých se Bernardina vůči svému miláčkovi nalézala, nemohla vymysliti záminky vhodnější. „Máš snad nějaké tušení, čím se zaměstnává?“ optal se otec po krátké pomlčce. „Nemám, milý otče!“ odpovídá dívka živě. „Jinak bych byla i záminku jinak naznačila... A právě proto, že nevím o životě Jaroslavově pranic podstatného, myslím, že se záminkou souhlasíš.“ „Ovšem,“ zamumlal pan rada — a prostým slůvkem tím byla prozatím záležitost ta vyřízena. Co následovalo až do příchodu takto pozvaného miláčka páně Klecanovského dcery, možno shrnouti v několik řádek. Otec i dcera poobědvali v zahradě před letohrádkem ve společností páně radova dávného soudruha a pobavili se způsobem prostým, srdečným, namnoze pak i důvěrným. Oba přátelé opět si vyměňovali skoro výhradně jen dávné vzpomínky a Bernardina napjatě naslouchala. Otcův přítel učinil na ni přes všechnu drsnost hlasu svého mužným svým klidem a rozvahou svou dojem nejpříznivější. V hodině, ba snad ještě dříve, byla mu přátelsky nakloněna. Každé slovo jeho zdálo se jí býti závažným. Lišilť se od mužů, v jichž společnosti byla se až dosud skoro výhradně pohybovala, nejen názory, nýbrž i chováním svým tak, že by ji byl zajímal, i kdyby nebyl otcovým dávným soudruhem a nebyl se k ní choval s něžností, jaké byla jen u otce svého uvykla. V brzku se jí zdálo, jako by zajímavý a přece v celku tak podivný muž ten náležel vlastně do jejich rodiny. Nebylo tudíž divu, že súčastnila se později i rozmluvy a bavila se tou měrou, že pozapomněla i na svého miláčka. — — Krátce po třetí hodině byla zábava přerušena. Sluha totiž oznámil, že mladý jakýsi pán přeje si mluviti s panem radou. Prostá slova ta vehnala všechnu krev do tváře Bernardininy. Také pan rada uhodnul, kdo to jest, a rozkázal, aby byl neznámý uveden do besídky na verandu. Omluviv se příteli ubíral se volným krokem směrem k verandě. Bernardina zůstala však s dávným soudruhem otcovým jen několik minut o samotě. Nemohouc utlumiti vnitřního pohnutí vyžádala si dovolení k odstranění, a vzdálila se krokem tak rychlým, jako by prchala. Uchýlila se do nejzazšího a nejstinnějšího kouta otcovy zahrady, kde ve stínu košaté lípy usedla na dřevěnou lavičku a s nadějně tlukoucím srdcem očekávala výsledek první rozmluvy otcovy s jejím miláčkem. Páně radův přítel zůstal o samotě. Po několika minutách se zvedl i on od stolu a počal se procházeti po zahradě, vlastně toliko v stromořadí vedoucím od místa, kde byli obědvali opačným směrem, nežli kterýmžto vedlo stromořadí k verandě. — Zatím pan rada stál již tváří v tvář muži, kterého byl prostřednictvím své dcery k sobě pozval. Avšak již první pohled jej v nemalé míře překvapil. Očekávali mladičkého holobradého jinocha s hladkým líčkem a nyjícím okem — zatím spatřil statného, na pohled asi třicetiletého muže s výraznou, mužně krásnou tváří snědé pleti a černými kníry i vlasy. Shlédnuv jej mimoděk couvnul, jako by se chtěl na první setkání se s ním lépe připraviti. Neočekávaný zjev, pevný a jistý jeho krok, pružné pohyby a přede vším jiskrný, pronikavý pohled černého oka panu radovi skoro až imponoval. Mladý muž ukloniv se, oslovil sympatickým baritonem pana radu: „Mám čest s panem radou Klecanovským?“ „K službám,“ odtušil pan rada. „Promiňte, prosím, že požádal jsem vás prostřednictvím své dcery za rozmluvu. Mám pro vás důležitý nějaký úkol.“ Oslovený lehynce se uklonil; pan rada ukázal pak na stolici za stolem. Mladý muž postoupil a usedl na totéž místo, na kterém byl minulé noci seděl páně radův dávný soudruh Saturnin; pan rada usedl přímo proti němu a zrak jeho spočinul se zvláštní zálibou na oduševnělé tváři jeho... Následovala rozmluva nejvšednějšího druhu. Pan rada nevěda ani, kým pozvaný jest a jakým úkolem jej má po případě obmysliti, měl — nechtěl-li se odchýliti od záminky, za kterou byl mladý muž pozván — skutečně postavení velice choulostivé. Nicméně k jeho cti budiž připomenuto, že zachoval se s řídkým taktem. Jména, zaměstnání a vůbec minulosti hostovy nedotknul se ani slůvkem, jako by vůbec již o něm věděl vše. Zahájil rozmluvu po příkladu vyškolených vyšetřujících soudců prostě, obratně a opatrně dotazuje se především na věci nejvšednější. Odpovědi tázaného byly téhož rázu: prosté a všeobecné. Nenasvědčovaly sice žádnému hlubšímu vzdělání, ale byly jasné a logické a právě proto trvalo přece jen čtvrt hodiny, nežli pan rada zachytil první nitku, na kterou mohl navázati. Mladý muž totiž mimoděk, ale zároveň zcela určitě v jedné ze svých odpovědí naznačil, že jest umělcem... Nebylo tudíž nesnadno zachycenou nitku dále soukati. několika dalších minutách věděl pan rada, že jest malířem — a teprve nyní vzala na sebe rozmluva ráz určitější. Pan rada již bez ostychu prohlásil, že pozval mladého umělce jen za tou příčinou, by si u něho objednal nějaký obraz. Jiskrný zrak umělcův radostně zazářil a tvář jeho jevila zřejmé potěšení. Po té zahájena rozmluva o objednaném díle. Pan rada ponechal volbu látky úplně umělci a tento rozhovořil se k nemalému překvapení páně radově o svém umění vůbec a posavadních svých pracích, vlastně pokusech zvlášť. Z počátku učinila zpověď umělcova na pana Klecanovského příznivý dojem. Slyšelť pravého umělce, který jest sobě úplně vědom svých cílů; umělce, kladoucího hlavní váhu na původnost základní myšlenky, na původnost komposice a na provedení základní myšlence i komposici přiměřené. Mladý muž, kterého byl dle milostného lístku, v kterémžto umění se patrně ani dost málo nevyznal, pokládal za člověka nehrubě vzdělaného, začal se mu jeviti ve světle zcela jiném a zároveň nadobyčejně příznivém. Seznal umělce nad jiné vynikajícího. Avšak tím nebyla zpověď ukončena. Upřímnost umělcova příznivý dojem v brzku vyhladila. Vypravovalť, že veškeré jeho posavadní snažení na umělecké dráze nemělo kýženého úspěchu, že pracoval sice, seč byl a s napětím veškerých svých sil, nicméně že vždy a ve všem podlehl šťastnějším konkurentům, tak že nelze u něho mluviti nežli o pouhých marných pokusech... To na pana radu učinilo dojem nepříjemný; přes to vše nelze pominouti mlčením, že jej umělec ten začal u větší ještě míře zajímati. I počal se dotazovati na vše možné. Z počátku jen v ohledu uměleckém, později pak i vzhledem k osobním poměrům umělcovým, a na vše bylo mu k nemalému podivení jeho odpovídáno se vzácnou upřímností. Dověděl se, že byla posavadní dráha mladého muže poseta jen hložím a trním. Dověděl se, že jest nemanželským dítkem, matka že začasté zápasila s krutou nouzí, a že jenom strýci svému, jinak muži taktéž nezámožnému, děkuje za umění, ku kterému jej od nejútlejšího mládí vábila moc přímo démonická... Tklivé, ba místy dojemné vypravování umělcovo pana radu s osobností i osudem jeho vždy více smiřovalo. Z počátku arci bylo na závadě osudné břídílství. Myšlenka provdati jedinou svou dceru za umělce břídila, který ještě v třicátém roce věku svého nemůže se vykázati ani jediným úspěchem — zdála se mu býti tak odpornou, že nemohl se do ní ani vpraviti. Ale když umělec později poukázal k tomu, že súčastnil se až dosud všech veřejných konkursů malířských, a že nejméně nežli šestkrát byly skizzy jeho uznány za nejlepší po skizzách, kterýmž byly ceny uděleny, smířil se konečně pan rada s myšlenkou původně tak odpornou: provdati dceru svou za umělce neuznaného — úplně... Milostná záležitost slečny Bernardiny a jejího miláčka vyřízena tudíž v zásadě ku podivu snadně a rychle. Šlo tedy jen opřímé prohlášení. A ani s tím nedělal pan rada žádných okolků. „Moji dceru, Bernardinu, znáte,“ pravil posléze tónem co možná nejsrdečnějším. „K službám, pane rado.“ „A zdá se, že jí návidíte,“ pokračoval pan rada. tváři umělcově kmitly mírné rozpaky. Ale neznaje přetvářky odpověděl: „Neračte mi, prosím, pane rado, ve zlé vykládati, že přiznám se i nyní upřímně: já slečnu Bernardinu miluju...“ „A ona?“ vpadl pana rada tónem otcovského examinatora. „Mám sterou příčinu, pane rado, býti přesvědčen, že mne i ona miluje. Avšak já neodvážil se představiti se a žádati za její ruku, dokud bych se nemohl vykázati rozhodným nějakým úspěchem...“ „A kdy doufáte, že tak budete moci?“ „V několika dnech — zítra nebo pozejtří. Byloť mi právě dnes cestou soukromou zvěstováno, že mi byla přiřknuta první cena za skizzy, které jsem —“ „A vy dnes žádáte jaksi nepřímo za ruku mé Bernardiny?“ vpadl pan rada již skoro škádlivě. „Kdybych se směl odvážiti,“ ujal se slova umělec, „žádal bych přímo ...“ Nastala krátká pomlčka. Zrak páně radův spočíval se zvláštním potěšením na tváři přímého a upřímného muže, který beze vší lsti a šalby a beze všech obvyklých frásí ku všemu se přiznával. „Nuže,“ odpověděl konečně lakonicky pan rada podávaje umělci ruku, „já svoluju.“	 Bernardinin miláček zajásal. — — — Pan rada klidně vstal a vyšel před besídku zvučným hlasem volal: „Bernardino! Bernardino!“ Bernardina sedící doposud ještě pod lipou v nejzazším koutě zahrady zaslechla hlas otcův, ovšem jen slabounce. Vyskočila však jako laňka, pospíšila s tlukoucím srdcem k besídce — a v několika minutách spočívala v náručí svého Jaroslava –	 Není nižádné pochybností, že vzhledem k povaze a minulosti páně radově nemusilo vše skončiti tak hravě, jako bylo skončilo. Kdyby byl miláček Bernardinin neučinil na pana radu tak rozhodně příznivého dojmu, lze pevně za to míti, že by se byl přes všechnu svou lásku ku své dceři, ba přes všecken svůj tolerantní názor v záležitostech srdce přece jen vzpíral — ano že by se byl snad ani nerozpakoval srdce milujících zdrcujícím nesvolením rozedrati. Avšak miláček Bernardinin v necelé hodině byl úplně zvítězil. Panu radovi před tím vůbec ani ve snu nenapadlo, že by se mohla Bernardina provdati za muže — bez obalu pronešeno, tak vzorného, jakým se mu miláček její právě zdál. Byl tudíž úplně odzbrojen. Vyvolený srdce Bernardinina, jenž mu již po prvních kapitolách své upřímné zpovědi takměř imponoval, vloudil se prodlením nejkratší doby do jeho srdce. Pan rada musil sám sobě vyznati, že osvědčilo se i na něm, čemu byla Bernardina po prvním setkání se se svým Jaroslavem podlehla: zamiloval si jej jako vlastního syna. A brzy také poznal, jak nevýslovně něžný a zároveň vášnivý poměr byl se utkal mezi milujícími, kteří spolu nebyli až dosud ani slova vyměnili a teprve nyní u přítomnosti třetí osoby poprvé se setkali a poprvé objali... Pan rada nabyl přesvědčení, že láska, ku které byl právě dal své svolení, byla již v zárodcích svých tak mocná, že by byla odolala i nejpřísnějšímu zákazu, ba že by v případu násilného potlačení nutně měla v zápětí tragickou katastrofu — — Další jest prostinká idylla... Oba šťastní, ba přešťastní milenci zůstali s uspokojeným a rozradostněným otcem v besídce bavíce se tak důvěrně a srdečně, že pan rada pozapomněl i na svého soudruha z mládí. Saturnin procházel se z počátku klidně a trpělivě ve stromořadí. Když však přítel i dcera jeho nepřicházeli, odvážil se po zahradě dále a prošel všemi skoro směry několikráte, až pak posléze poněkud unaven usedl v stinném zákoutí na lavičku. I on zaslechl přítele volati Bernardinu; ale zůstal seděti — a pohřížil se ve vzpomínky. Avšak nechť si připomenul z minulosti cokoliv, vždy tanuli mu na mysli pan rada Klecanovský a někdejší jeho ochranitelka... Vzájemný poměr těchto dvou osob byl pro celý svět tajemstvím. Z četných přátel páně Klecanovského neměl nikdo ani tušení, že nynější pan rada někdy před mnoha, mnoha lety, když byl ještě chudým, podřízeným úřadníkem, také jednou vřele a upřímně miloval, že byl milován vášnivě, ba šíleně; ale že — jako u lidí jeho stavu dosti zhusta se děje — později milenku svou, když se stala matkou, opustil a zůstavil krutému osudu. V tom všem nevěděl nyní nikdo, kromě zrazené a nejdůvěrnějšího přítele jejího — Saturnina. Klecanovský byl se mu teď objevil ve světle dosti příznivém. Poznalť v něm muže, kterýž octnuv se před lety na nakloněné ploše společenských nepoměrů neměl dosti síly odolati a dal se okolnostmi životem přímo smýkati; poznal v něm člověka poklesku svého upřímně litujícího, muže, který by byl již dříve milerád poklesek svůj napravil neb aspoň zmírnil, ba který by zajisté i nyní ještě napjal veškeré své síly, by svědomí své zbavil bolestně trpkých výčitek. Saturninovi napadlo několikráte, aby se o to nyní aspoň pokusil. Bytost, na které to záviselo, byla posud na živu — nadějný syn její posud ještě zápasil s nepřízní poměrův. A on, Saturnin, kterýž byl Klecanovským opuštěnou nešťastnou bytost jako světici zbožňoval, kterýž byl dítěti jejímu po dlouhou řadu let pravým otcem, on cítě nyní, že stárne, nemohl se ubrániti myšlence, že by snad bylo přece jen záhodno, přípraviti tak nešťastné matce a synu jejímu na sklonku života jejího dny aspoň poměrně radostnější... O tom přemítal a dospěl k výsledku, že tak učiniti musí stůj co stůj — když náhle zaslechl radu Klecanovského volati: „Saturnine! Saturnine!“ Klidně se zvedl a ubíral se směrem k verandě, odkud volání zaznívalo. V brzku vystoupil ze stínu stromů a zahlédl pana radu na verandě s radostným výrazem v tváři. Také pan rada jej shlédnul a pospíšil mu v ústrety. Setkali se na prvním stupni vedoucím na verandu. „Ach odpusť, odpusť, milý hochu,“ počal pan rada chvatně rozechvěným hlasem, „že jsem — že jsme na tebe zapomněli... Ani bys nevěřil —“ „Co se stalo?“ optal se udiveně Saturnin. „Cosi,“ odpověděl pan rada, „čeho bych se byl sám ani ve snu nenadál... Leč abych zvědavost tvou nenatahoval na skřipec, věz: Já — právě teď — Bernardinu — zasnoubil...“ „Není možná!“ zadivil se Saturnin. „A přece pravda,“ pokračoval pan rada. „Ale nyní již pojď, prosím, do našeho kruhu! Ty i on, budoucí můj zeť, kterého jsem dnes, a sice před chvílí poprvé spatřil, musíte býti mými hosty... Pojď! Pojď!“ Po těchto slovech vzal starého přítele pod paží a vyvedl jej na verandu, kde paže jeho pustil. Ale dříve ještě nežli Saturnin nahlédl do besídky, promluvil pan rada: „Zde nastávající můj zeť! Zde přítel můj z dob studentských!“ Po té vešel do besídky. Saturnin učiniv jen jediný krok ku předu, pohlédl do besídky. Bernardina a miláček její stáli ruku v ruce v pozadí upírajíce zraky své k otevřeným dveřím. Avšak sotva Saturnin pohlédl na Bernardinina miláčka, zůstal jako v ztrnutí. Tvář jeho se zakabonila; z očí šlehl divoký blesk... „Strýčku, drahý jediný strýčku!“ vykřiknul v radostném pohnutí Bernardinin miláček učiniv krok ku předu. Saturnin však stál jako přimražen. „Jakže?!“ oslovil pohnutě drsným svým hlasem pana radu. „Tože tvůj nastávající zeť? Tože budoucí choť tvé dcery?“ „Ano, toť můj nastávající zeť,“ opáčil pan rada, nemoha zatajiti svrchovaného svého podivení. „A jsi-li jeho strýcem, milý Saturnine,“ dodal radostně, „tím lip — tím lip!“ Posavadní ztrnutí v tváři Saturninově změnila se v zděšení. „Ne, ne!“ zvolal náhle stísněným, skoro křečovitě rozechvěným hlasem. „Jaroslav tvým zetěm býti nemůže a — nesmí...“ Vášnivý tón Saturninův všechny přítomné polekal. „Ale proč, proč?“ optal se chvatně a v největším udivení pan rada. Bernardina zaúpěla a miláček její též se ozval podobně jako Klecanovský, řka: „A proč by tak nemohlo býti, milý strýčku — proč?“ Saturnin stojí vzpřímen v největším pobouření, neměl patrně slov k odpovědi. Z tváře jeho bylo zřejmo, že rozpoutala se v duši jeho prudká bouře, kterou se marně snažil utlumiti. Zrak jeho těkal divoce s jedné osoby na druhou. Několikráte pokusil se promluviti, ale slovo mu vždycky odumřelo na chvějících se rtech. „Probůh! Co se stalo? Mluv!“ ozval se po trapné pomlčce pan rada, přistoupiv těsně k příteli. Teprve nyní probral se Saturnin aspoň poněkud ze svého poloztrnutí. „Odpusť!“ pravil temně. „Nemohu — nesmím mluviti!“ „Ne, ne! Ty musíš mluviti!“ zvolal nyní pan rada hlasem skoro rozkazujícím. „Musíš aspoň udati příčinu — musíš rozřešiti záhadu...“ „Nemohu — věř!“ zajikl se Saturnin, jevě nyní zcela zřejmě rozpaky, jako by nevěděl, jak se dále zachovati. „Myslíš snad, že může býti překážkou chudoba tvého synovce?“ ozval se pan rada. Saturnin zavrtěl hlavou. „Nebo snad jeho minulost, jeho povaha?“ Saturnin opět jen záporně hlavou zavrtěl. „Mluv, mluv!“ zvolal nyní pan rada popuzen. „Nejsem přítelem tajemnůstkářského podezřívání. A byť to byl i tvůj příbuzný, já ho urážeti nedám!“ Až posud zakaboněnou tvář Saturninovu přelétl bolestný úsměv. „Nemám v úmyslu někoho urážeti,“ zaskuhral dutě, „nejméně pak Jaroslava, kterého si vážím, kterého miluju jako vlastního syna...“ „Co tedy může býti překážkou?“ zvolal pan rada, jehož udivení vždy více se vzmáhalo. Saturnin ještě chvíli váhal s odpovědí. Byloť zřejmo, že zápasí spíše o formu, nežli o jádro a podstatu odpovědi. „Nuže,“ počal poněkud váhavě, jako by chtěl i nechtěl záhadu vysvětliti, „věziž tedy: já nejsem s Jaroslavem nikterak zpřízněn.“ „A to má býti nějakým důvodem?“ zvolal pan rada v nej větším udivení, nemoha se ubrániti poloúšklebnému úsměvu, neboť důvod Saturninův nebyl přece ani stínem důvodu. Zcela jiný, skoro možno říci opačný dojem učinila slova Saturninova na Jaroslava. v jeho tváři zračilo se podivení, ale zároveň také bolestné zklamání. „Jakže?“ zvolal hlasem náhle rozechvěným — dříve nežli Saturnin promluvil. — „Ty že nejsi se mnou spřízněn, ty, kterýž jsi mi byl pravým otcem — ty že nejsi ani mým strýcem?“ „Nejsem!“ odtušil temně Saturnin, „jsem jen přítelem tvé matky.“ „Není možno, není možno!“ zvolal Jaroslav tónem skoro až úpěnlivým. „A přece pravda,“ odpověděl Saturnin klidněji. „A já jen lituju,“ pokračoval po kratinké pomlčce, „že byl jsem osudným sběhem okolností donucen přiznati se k něčemu, co po přání tvé matky mělo ti zůstati navždy tajemstvím.“ „Já tedy za vše, čím umožněno umělecké mé vzdělání,“ zvolal s trpkým pohnutím Jaroslav, „neděkuju strýci, aniž příbuznému, nýbrž zcela cizímu?!“ „Ano,“ zamumlal Saturnin, „člověku zcela cizímu;“ ale hned po té dodal: „A přece ne člověku, kterému bys byl lhostejný. Jsem a zůstanu přítelem tvé matky, jsem a zůstanu i tobě, čím jsem ti byl... Avšak slečna Bernardina, kterou jsem dnes poprvé poznal a které si vážím, ba kterou ctím — budiž mi upřímnost má prominuta — jako bytost andělskou, dcera pana rady Jaroslava Klecanovského nemůže se nikdy státi tvojí chotí.“ Opětné a zároveň zcela rozhodné a určité prohlášení to učinilo na všechny přítomné dojem tak hluboký, že zůstali jako v ztrnutí. Nechápali sice doposud; ale zdáli se býti přesvědčeni, že jde o překážku neobyčejnou. Bernardina, která byla celý výjev v největším udivení mlčky sledovala, byla tak překvapena, že vyslechla i poslední, pro ni zdrcující slova Saturninova, jako by se jí a miláčka jejího ani netýkala, jako by něco podobného, co právě byla slyšela, vůbec ani možným nebylo. Nastala delší, trapná pomlčka. Pan rada i miláček Bernardinin dívali se udiveně s jednoho na druhého. Toliko Saturnin, jak se zdálo, nabyl zatím aspoň poměrného klidu. Ujalť se slova sám. „Lituju, že rozdírám ti srdce, milý Jaroslave,“ počal stísněným hlasem. „Lituju, že rozdírám i srdce slečně Bernardině; ale nemohu jinak. Myslím, že bude nejlíp, když sotva vzniklý milostný poměr bude takřka v zárodku, kdy to ještě nejsnáz možno, co možná nejrychleji přerušen...“ „Ale proč — proč?“ ozval se nyní pan rada, kterýž byl po několik minut marně se namáhal opanovati se, tónem skoro až příkrým. „Chování vaše, pane Saturnine, jest tak zvláštní, tak neobyčejné, slova vaše tak temná a záhadná, že nemohl jsem z počátku jinak, nežli souditi, že si tropíte bud nevčasný, ba drzý žert, nebo že jste se minul rozumem. Avšak nyní, když pozoruju, že mluvíte zcela chladnokrevně, nezbývá mi, nežli vás ještě jednou, a to s důrazem vyzvati, abyste bez obalu udal příčinu neb aspoň důvod, který...“ „Budiž!“ pravil nyní Saturnin, kterýž nabyl skoro již úplně obvyklého klidu. „Jsem ochoten tak učíniti — ale u přítomnosti slečny Bernardiny a jejího miláčka nemohu...“ „Ne, ne, pane!“ zvolal pan rada skoro pobouřen, „Je-li důvod váš důvodem skutečným, může, ba musí jej slyšeti netoliko moje dcera, nýbrž i její milenec. Učiňte, prosím, konec trapnému výjevu, jehož jste původcem!“ Saturnin nedal se ani rozhořčeným, ba vyzývavým tónem páně radovým přivésti z duševní rovnováhy. Nahnuv se poněkud k panu radovi, přitlumeně pravil: „Nuže — konečně jsem, pane rado, nalezl vhodný způsob, jak se vysloviti i před svědky. Byl jsem dříve překvapen i pomaten. Avšak nechť soudíte o věci jakkoliv, tolik zajisté připustíte, že manželem vaší dcery Bernardiny nemůže se nikdy státi syn — Anežky Hřímovy.“ Na Bernardinu a jejího miláčka neučinila sice tato slova dojmu skoro pražádného; za to byl dojem závěrečných slov na pana radu přímo nevylíčitelný. V prvním okamžiku se zdálo, jako by byl slovy těmi zdrcen. Rozčilením zbrunátnělá tvář jeho náhle zbledla, z očí šlehly dva ostýchavé blesky, rty se křečovitě sevřely a v celé tváři bylo pozorovati křečovité poškubávání rtů. V několika vteřinách však se pan rada aspoň poněkud vzpamatoval. „Jakže?!“ zvolal chvějícím se hlasem. „Miláček Bernardinin jest synem Anežky Hřímovy?!“ Saturnin nespouštěje s tváře páně radovy oči, mlčky a přece významně přikývnul. Avšak pan rada, jako by posud ještě nevěřil, obrátil se k mladému muži. „Je pravda, co byl přítel Saturnin právě prohlásil?“ a zrak jeho utkvěl s nápadnou zálibou a přece s jakousi ostýchavou, ba skoro možno říci stydlivou nedůvěrou na mužně krásné tváři Jaroslavově. „Pravda,“ odtušil tázaný nemoha si vše, čeho byl právě svědkem, vysvětliti. Z mocně pracujících prsou páně radových vydral se podivný, polo jásavý, polo tlumený výkřik, jemuž následovalo, čeho by se byl nikdo nenadál. Tvář páně radova náhle se vyjasnila, jako by leknutím ztrnulému někdo zvěstoval zprávu nejradostnější. „Ach – bože, bože!“ zvolal po krátké pomlčce. „Co se to se mnou děje? Sním či bdím?... Ach, ano, ano! Skoro se mi zdá, že poznávám v tazích jeho tahy její – tahy Anežčiny!“ Ještě chvíli díval se na mladého muže, jako by vlastním očím nevěřil. Náhle vzkřiknul tónem svrchované radosti: „Na má prsa, synu Jaroslave! Na má prsa, synu můj… Můžeš-li totiž prominouti nehodnému otci svému!“ Byla-li situace až dosud napjata, byla nyní k nepochopení. Tvář Jaroslavova jevila nejvyšší překvapení. V tváři Saturninově jevilo se však leknutíl. „Probůh! Co počínáš?“ zašeptal Saturnin úzkostlivě. „Vždyť je přítomna Bernardina!“ Avšak pan rada jako by varujících slov těch ani neslyšel. Otevřev náruč opakoval pronesená již slova poznovu: „Na má prsa, synu Jaroslave! Můžeš-li prominouti!“ „Vy – pane rao – mým – otcem?“ uklouzlo konečně chvějivím hlasem Jaroslavovi. „Ano, ano!“ zajásal pan rada. „Jsi-li synem Anežky Hřímovy, která mi před více než třiceti lety zachránila na barikádě život, kterou jsem později miloval a ještě později opustil zůstaviv jí s dítětem krutému jejímu osudu – jsi-li synem této ženy, jsem – já tvým otcem…“ Teprve tímto zřejmým a určitým přiznáním se páně radovým záhada z větší části rozřešena. Syn jeho chvíli ještě váhal; ale když Saturnin slova potvrdil a otec poznovu otevřel náruč, klesl mu syn do náručí… Avšak teprve nyní pochopila i Bernardina stav věcí úplně. Bylať až dosud němou svědkyní zdánlivě podivného, vpravdě však prostého a toliko postupem a rozvíjením svým záhadného výjevu. Nechápalať, jako nechápal její miláček; zdálo se jí, že vše, čeho jest právě svědkyní, zakládá se na nějakém nedorozumění; ba i později, když pan rada výslovně prohlásil, že jest otcem jejího miláčka, zdálo se jí, že to vůbec není ani možno. Ale když konečně Jaroslav sklesl otci do náručí, pochopil stav věcí v celé jeho děsnosti, a z prsou jejích náhle rozvlněných vydral se srdceryvný výkřik. Zavrávorala a byla by sklesla, kdyby ji nebyl zachytil páně radův dávný přítel Saturnin. Pan rada zaslechnuv výkřik Bernardinin, pustil svého syna z náručí a přiskočil k Bernardině. „Bernardino, má milá, dobrá Bernardino!“ zvolal v pohnutí. „Odpusť, že jsem tě svou neprozřetelností polekal. Avšak já chybu svou okamžitě napravím: Jaroslav jest mým synem; ale ty, milá Bernardino, nejsi vlastní mojí dcerou – tys jen mojí schovankou…“ Teprve těmito slovy rozřešena poslední záhada – – Slunce právě zapadalo. Žhavé paprsky jeho, vnikajíce jen z části hustým listovím divokého vína, kterýmž byla besídka zakryta, dodávaly celému skupení uvnitř se nalézajících osob nevýslovně poetického rázu. Co bezprostředně následovalo, možno dopověděti několika slovy. Po prudké duševní bouři, která byla z přítomných osob jednu po druhé zachvátila a hrozila i nepředvídanou katastrofou, dostavil se konečně klid... Za nedlouho seděli všichni za stolem v důvěrné rozmluvě jako členové jediné rodiny. O látku nouze nebyla; zvláště pan rada Klecanovský dotazoval se nalezeného syna svého na vše možné a především ovšem způsobem co možná nejšetrnějším — na jeho matku. Syn odpovídal na dotazy otcovy upřímně, V brzku nabyl pan rada úplného přesvědčení, že Anežka Hřímová vychovala netoliko vzorného syna, ale že zůstala bytostí zasluhující, aby se před ní klekalo... Výsledek první této důvěrné rozmluvy byl přirozený. Asi za půl hodiny ujížděl páně radův kočár tryskem směrem ku Praze. V kočáře seděl Jaroslav Hřímá se svou nevěstou Bernardinou a páně radovým dávným soudruhem Saturninem. Kočár zajel na Pohořelec před jeden z neúhledných domků nedaleko Strahovské brány. Asi po hodině jel kočár tryskem zase nazpět. Místo tří osob, které byly vyjely, seděly v něm čtyři — po boku Bernardiny seděla totiž stříbrovlasá paní s výraznou, posud ještě stopy krásy jevící tváří –	 Pan rada Klecanovský prožil ještě asi hodinu v trapném, ba nejtrapnějším očekávání. Šloť o smíření nejřidšího druhu; očekával návrat kočáru s tlukoucím srdcem... Když pak posléze kočár před letohrádkem zastavil, a stříbrovlasá paní vystoupila, zalily se oči páně radovy slzami 	– Končíme... Kdybychom chtěli dále vypravovati, musili bychom začíti povídku novou, neboť od okamžiku toho zahájilo pět lidí nový, nepoměrně šťastnější život. Tři z nich: Klecanovský, Saturnin a Anežka Hřímová ovšem žili již jen ve vzpomínkách; dva pak: Bernardina a Jaroslav Hříma nadějím nejrůžovějším... 
 

 

 

