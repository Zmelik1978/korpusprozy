Probdíti marně a bezúčelně noc, nebylo mi nikdy za těžko. Za studentských let, když zlozvyk ten skoro v manii přecházel, dělo se to však tak zhusta, že věru již ani nevím, žil-li jsem vůbec tenkráte více ve dne nebo v noci. Kdysi – rok i den jsem již zapomněl – probděl jsem opět za stolem celou noc, aniž bych byl věděl vlastně proč. Cítě již s večera, že mi nelze myšlénkovému proudu vykazovati určitý směr, pustil jsem myšlénkám svým úplně uzdu, a tyto rozletnuvše se do všech úhlů nekonečné své říše, začaly onen harlekýnský rej, kterýž od opravdového deliria jen tím se liší, že z chaotického vlnění pouze čas po čase na okamžik vyšlehne jiskerka vědomí a svobodné vůle.
Noc byla střízlivá a šerá jako má duše, a proto také představy, jež časem z kalného myšlénkového proudu na povrch se vyhouply, neurčity, temny a chladny.
Teprve k ránu, když jasný den zaplašiv noční chmury počal se zvědavě rozhlížeti po mé komůrce, chtěl jsem diktatorsky z rozprášených myšlének utvořiti aspoň poněkud obstojnou falanx; avšak zpupné, divokou honbou unavené chevaulégerky počaly dobrovolně a proti mé vůli ulehati jedna po druhé do tajemného svého lůžka – i netrvalo to dlouho, a já byl se svou miloučkou, rozmazlenou, k smrti umdlenou psychičkou o samotě.
Chtěl jsem s ní důvěrně pohovořiti; avšak ona smutně sklonila étherickou hlavinku k průzračným prsům, přimhouřila nad křišťál jasnější očka, vzdychla si ještě naposledy sladce, roztouženě a tak jemně jako vadnoucí růže, když poslední vůni vydechne, a počala – dřímati.
V nejbližším okamžiku byl jsem již nepřístupen všemu – ani ješitnost, egoismus a osten zlého svědomí nevyjímaje.
Nevím, jak dlouho bych se byl tak důmyslně sám sebou bavil, kdyby mě nebylo probudilo prudké bouchnutí dveřmi a pádné kroky rozlehnuvší se náhle po podlaze tak hřmotně, jakoby byl do mé komůrky vstoupil nějaký kyklop.
Probudiv se a pootevra napolo oči spatřil jsem před sebou suchou, takořka vychrtlou postavu.
Z hluboko zapadlého, sivě zeleného oka sršely jiskry divokého rozvášnění, svadlá pihovitá tvář byla přižloutlá a místy brunatná, široká smyslná ústa křečovitě sevřena.
Byl to přítel, oné doby elév malířské akademie.
Vraziv hřmotně do komůrky a spatřiv mě s přimhouřenýma očima seděti za stolem, stanul, jakoby byl na rozpacích, jakým způsobem mě má probuditi.
Otevřev zcela oči předešel jsem jej. 
Tak záhy? dím ospale. 
Ranní host neodpověděl; ale upíral na mne pronikavé oko své tak jizlivě, jako bych se byl otázkou svou dotknul nejcitlivější strunky jeho duše. Já pak seznav, že nemá valné chuti mluviti, ukázal jsem také jen mlčky na pohovku.
Host cosi mruče, mrštil sebou tak prudce na chatrnou pohovku, že tato zhluboka temně zastenala.
Mlčení trvalo dále.
Přítel zastřev si oběma rukama obličej seděl na pohovce proti svému obyčeji sklíčeně a zkroušeně jako kající se hříšník.
Po chvíli zvedl hlavu a odhrnuv přizrzlé dlouhé vlasy s nízkého svraštělého čela, otázal se dutým apathickým hlasem: 
Tys nespal? 
Nespal, dím přívětivě, bych ho opět neurazil. 
A cos dělal?
Nic. Měl jsem sice pevný úmysl, pracovati; ale nebylo možno. 
Nechtěl bys mne vyslechnouti? 
S radostí! 
Přečtu ti báseň.
I kýho ďábla! zvolal jsem. Ty a báseň – vtělený realismus a ideal. 
Pryč s idealy! přerušil mě přítel, vášnivě se zajiknuv. Chceš-li mě vyslechnouti, dobře – nechceš-li, půjdu. 
Jsem hotov, dím, nevadí-li ti, že je duše má střízlivější Gaussových formulek. Neodvaž se však čísti, nechceš-li abych. 
Kritisoval? usmál se poeta-malíř s nádechem trpkosti. Právě proto jsem přišel; chci slyšeti také úsudek. 
Po té vytáhl ze záňadří kus zažloutlého špinavého papíru a roztáhnuv jej proti světlu, jakoby chtěl čísti – setrval v mlčení. 
Nu, čti přece! dím po chvíli. 
Či ano, skoro bych byl zapomněl, ujal se přítel slova jako ve snu. Ale dříve ještě několik slov. Seděl jsem dnes o půlnoci doma samoten u otevřeného okna, zaměstnávaje se polozapomenutou ideou, které jsem chtěl kdysi užiti k fantastické jakési vignetce.
Byla to jedna z oněch nedomyšlených myšlének, jež vzniknuvše v duši na několik okamžiků a nebyvše pamětí zachyceny, povlovně se ztrácejí, až konečně docela zaniknou.
Pamatoval jsem se, že kdysi vznikla, že mi byla jasná a přece jsem si nemohl více připamatovati souvislost myšlénky s nárysem dosud jako v mlze přede mnou se míhajícím.
Rozmrzen a zasmušen těkal duch můj s předmětu na předmět. Upomínky nejasné a smutné vířily mou duší a jenom jedna z nich vynořila se jasně jako osamělý, zapadajícím sluncem krvavě ozářený mrak na šeré, jednotvárné obloze listopadové.
Připamatoval jsem si své mládí, jež bylo trpké, bez radosti, bez naděje, bez útěchy.
A v nejsmutnějších okamžicích života mého, kdy nouze a bída mou duši otravovaly pessimismem, kdy beznadějnost a zoufalost frivolně na mne se šklebíce vztahovaly po mně své hnusné drápy jako rozvášněná smyslnost, tu vždy mi tanuly na mysli ty drahé, čarokrásné černé oči s tajeplným, vlhkým, aksamitovým leskem svým a divuplným výrazem oddanosti, věrnosti a lásky.
A když pak opuštěn od přátel a celého světa byl jsem zůstaven jen sobě, své bídě a své zoufalosti – byly to opět jen ty černé oči, jež mi nikdy přátelství nevypověděly.
Právě dnes jsem si je opět připamatoval. Zdálo se mi, že jsou kalny a temny, že zastřela je na věky rouška smrti.
Krev se mi zpěnila; duší zavířilo cosi jako kletba, která se zachvěla na rtech jen lehce a hravě, zkřivivši ústa k trpce bolestnému křečovitému usmání.
Bylo mi děsno, a já uchopiv péro, vrhl jsem na papír tyto myšlénky. 
Přítel se zamlčel.
Soudil jsem z toho, že jej ohnivá deklamace básnické introdukce byla unavila nebo že si chce oddechnouti, by mohl poetický svůj pokus předčítati.
Po chvíli přítel vstav s pohovky a postaviv se těsně přede mne, počal jen zpola do listu se dívaje recitovati verše nejpodivnějšího druhu.
Z počátku četl zvolna, odměřeně a klidně.
Drsný, apathický jeho hlas zněl však příjemněji nežli kdy jindy; spočívalať v něm ona dojímavá měkkost, která i nejchladnější srdce lidské k soucitu rozechvěje.
Avšak čím dále četl, tím více ztrácela se elegická jemnost, tím více nabýval hlas jeho oné uchvacující a rozplameňující síly, která vrhajíc pronášené myšlénky jak ostré dýky v duši posluchačovu v hlubinách ji rozechvěje a rozvášní.
Báseň, kterou přednášel, byla z počátku smutná a vážná.
Byla to elegie o černých očích, melancholická jako hustá nordická mlha, zahalující Macphersonovy ossianské postavy.
Později ustupoval žalostný ton její vždy více zasmušilému rozvášnění, až posléze stala se divokou jako rozčeřené vlny, rozrážející se o skalní břeh a zoufale sentimentálni jako jásot zběsilé radosti uprostřed bolesti a muk.
Byl to divoký výbuch nevázané fantasie, plný smělých, odvážných, myšlénky dusících obrazů; byla to chmurná, mystická báj šílenosti, připomínající svým ohněm temnou socialistickou poesii Augusta Barbi?ra.
Dojem, jaký na mne divoký přednes učinil, byl omamující.
Podobný dojem činívala dle všeho na posluchačstvo Rachelka, když před červencovou revolucí v červené toze, prostovlasá, s jiskrným okem a krvavým praporem republiky v ruce vystoupila na jeviště a polo mluvíc a polo zpívajíc přednášela uchvacující píseň svobody – marseillaisu.
Když přítel skončil, zmocnila se mne nevýslovná tesknost. Připamatoval jsem si bezúčelně probdělou noc, porovnávaje ji s onou, kterou byl přítel probděl uprostřed divokých myšlének.
Sankvinická, rozmařilá má povaha podle vzdorovitého, bojechtivého ducha přítelova zdála se mi býti nezhojitelnou duševní chorobou, chladnost a střízlivost má, ač nezaviněným, tedy přece nepromijitelným hříchem.
Mlčky zadíval jsem se příteli v obličej nadšením zbrunatnělý.
Škaredost jeho však nebyla zápalem zmírněna; naopak zdála se býti proměněna v škaredost takřka ďábelskou. Zračilať se v zdivočilém obličeji tom veškerá zběsilost nevázané poesie právě recitované básně. Krví zalité oči vystoupivše z důlků sálaly hněvem; svraštělé nízké čelo jevilo mračnou nenávist, a jenom podivný, polo vítězný a polo pohrdlivý ousměšný úsměv, pohrávající si kolem odulých, rozpálených rtů mírnil poněkud děsnou zasmušilost ďábelského vzezření. 
Dvojsmyslný tento úsměv zbudil ve mně pro první okamžik neodůvodněné, ač oprávněné podezření.
Počal jsem pochybovati o pravdivosti rozháraných citů divokého poety, a pochybnost ta zmírnivši prvý bezprostřední dojem uchvacující básně navrátila mi dřívější můj klid a rozvahu. 
Nuže, dí přítel, když si byl po čtení odpočinul. 
Jsi spokojen? 
S přednesem ovšem; s básní, zvláště s duchem její poesie však spokojen nejsem! 
Proč to? Či není v básní té myšlének, ohně, nadšení? 
Ovšem, ale harmonie schází. 
A co ještě? 
Klid a zaokrouhlení. 
Nu, a dále? 
Poetická spravedlnost, tvrdím rozhodně podle obyčejného esthetického receptu. 
A pedantství, není-liž pravda? dodal jizlivě přítel. 
Prozatím jen skutečná krása, odpovídám polo instinktivně, polo uvědoměle. 
Krása? Co je krásné? horlí přítel. Či snad to, co ty anebo některý poesii a myšlénky dranžírující profesor tak nazýváte? Krása! krása! Nic nežli holá, pustá, bezúčelná krása! Ba ovšem, krása je sama sobě účelem – jak spanilomyslný to výklad! – škoda, že jsa padělán zapáchá poetickým macchiavellismem. 
Což jsi nepřítelem krásy? 
Nepřítelem? Nikoliv! Neuznávám však absolutního jejího panství, opírám se toliko tradicionelním názorům. Blouzníce o harmonii a dokonalosti odsuzujete vše, co svíjí se v prachu přirozené slabosti a nedokonalosti. A neděje-li se to vždy a všady touže měrou a týmže způsobem, děje se to jen proto, ana nezaviněná nedokonalost a přirozená slabost vynutí v okamžicích lidské křehkosti časem na vašich chladných duších aspoň špetku oné ledové útrpnosti zračící se v úsměvu tak ironicky truchlivém, že člověk, jemuž útrpnost vaše platí. 
Dialektika! Falešné axiomy! Chorobně předrážděná sentimentálnost! pravím zarputile, jako nemilosrdný esthetický doktrinář.
Přítel se odmlčel.
Planá, bezvýznamná moje fráse byla mu zdánlivě vyrazila zbraň.
Dva různí názorové byli se zde setkali jako soupeřové: můj jasný a určitě formulovaný, poněvadž tradicionelní; jeho mlhavý, neustálený, z prvků svých teprve se tvořící.
Jaký div, že názor přítelův prozatím musil ustoupiti; ale přítel sám nevzdával se ještě na milost a nemilost. 
Buďsi! pravil po chvíli. Miluj krásu a škaredost nenáviď, veleb slavíky a ubohé vrabčíky kamenuj; oslavuj sílu, slabost haň a tup; avšak o harmonii světa a o bohu se nezmiňuj!
Pietismus! zvolal jsem nevrle. 
Lepší atheismu! dí přítel podrážděn a popuzen. 
Možná! pravím lhostejně. 
Bojechtivý přítel však nedbaje lakonické odpovědi chtěl znova počíti svou larmoyantně bizarrní apologii, já však to předešel. 
Nechme toho! dím klidně. Kdybys byl sám divokou písní neopěval krásu pouhých očí, mohli bychom se hašteřiti dále; ale takto mluvil a bojoval bys vždy jen proti sobě. 
Přítel se rozesmál. 
Nežli ti odpovím, pravil utajuje smích, pověz, co soudíš o mém přednesu! 
Přednes byl vzorný a nebyl by sloužil ani herci routinéru k necti. 
Aj, aj! Buď pochlebuješ nebo se mýlíš. Kdysi soudils jinak. 
Jak to? Nepamatuju se. 
Nechme toho; tak aspoň si přeješ. 
A přítelovo oko zplanulo ohněm uražené pýchy. 
Není tomu dávno, pokračoval po chvíli, co jsem bláhovec se domníval, že jsem všeho schopen, že mohu a dovedu vše již pouhou vůlí. Tenkráte žil jsem jediné myšlénce; žil jsem jí s veškerou příchylností mladého nadšence, chtěje jí věnovati a zasvětiti svůj život, svou duši, slovem celou svou jsoucnost. Avšak člověk jakýs vyrušil mě z blahého snění jako před několika okamžiky ty, žádaje, bych přizpůsobiv ducha svého panujícím zvykům, názorům a tradicím stal se zcela jiným, bych cítil, myslil a jednal právě tak jako tisíce jiných lidí, slovem, abych vystoupil sám ze sebe.
A já ho uposlechnul. Cítě, že nemohu setrvati na dráze nastoupené, vrhnul jsem se na pole jiné; žil jsem opět nové myšlénce, věnoval jí takřka všechnu krev srdce svého a nyní, když jsem se domníval, že jsem aspoň poněkud blíže cíle, nežli jsem byl, když jsem počal, zahřměl jsi mi opět do duše ty, bych ustal; že jsem – na zcestí.
Cítím i nyní, že klamal jsem sama sebe, že s démonickou vášnivostí upíra vpil jsem se ve vlastní srdce, bych z něho vyssál poslední krůpěj krve, kterou jsem chtěl obětovati. 
Probůh! zvolal jsem. Kterak to souvisí s elegií? 
S elegií? usmál se přítel, a oko jeho zalesklo se znova jako v trojsvětlí pýchy, pohrdlivosti a resignace. Souvislost jest patrnější, nežli se zdá. 
Prozatím nechápu; ale povíš-li, čí oči jsi opěval, snad porozumím. 
Oči? Jaké oči?
O nichž jsi mluvil v elegii. 
Ah, tak! pravil, jakoby se byl teprve nyní upamatoval. Znáš osten, jejž nemilosrdný, bezcitný rozum a chladná rozvaha tak často vrážívají v rozechvělé a citem překypující srdce? Znáš Tantalova muka slabocha, když duší jeho víří tisícero žhavých, palčivých myšlének a každá z nich již v zárodku zaniká? Ba, věř, že jich neznáš, jinak bys nebyl tím, čím jsi. 
Kýho ďábla! Kam zabíháš? – Pověz, čí oči opěvals – snad porozumím. 
Čí oči? opakoval přítel opět, jakoby mne chtěl poškádliti. Nuže, povím ti to; ale budiž jist, že se ti duše zachvěje, že se ti zpění krev, že ti vzkypí žluč. Byly to oči mého – psa. 
Chtěl jsem promluviti, ale hlas mi uvázl v hrdle.
Byltě jsem s pravým přátelským soucitem a nejvzornější trpělivostí sledoval lyrické rozechvění přítelovo a proto mne neočekávaný cynismus jeho v hlubinách duše urazil.
Divoký poeta malíř měl pravdu. Slova jeho vehnala mi krev do obličeje.
On sám založiv ruce upřel na mne jiskrné, pronikavé své oko, a škaredý obličej jeho v pravém slova smyslu zazářil vítězstvím.
Chvíli trvalo mlčení.
Po té vytáhl přítel z kapsy starý jakýsi časopis a hodiv jej na stůl se slovy. Z toho porozumíš snad úplně! prudce se obrátil ke dveřím a zmizel. 
Zůstal jsem o samotě.
Dlouho jsem seděl za stolem nepohnutě, dívaje se neodvratně na časopis, jejž byl přítel přede mne hodil.
Bylo mi jako člověku, jemuž uprostřed bacchanalií citů moralisující rozum znenadání zahoukne do duše své chladné memento; cítil jsem, že bylo jednání mé poněkud příkré, ale přece jsem nechápal, čím zasluhovalo pokárání tak cynického.
Abych se přesvědčil, vzal jsem časopis a rozbaliv jej počal jsem pátrati, v jaké asi souvislosti nalézá se list ten s tragikomickým, právě se sběhnuvším privátním případem.
Mezi dopisy z venkova nalezl jsem referátek o ochotnickém divadle svého rodiště a v referátku tom bylo následující místo červenou tužkou podškrtnuto:
Obsazení úlohy Karla z Mórů bylo nešťastným experimentem réžie: pan M., učiniv z Karla takřka karikaturu, neměl by spustiti s mysli, že marionetty nejsou ani na divadle ochotnickém oprávněny. 
V mé duši se rozbřesklo.
Pan M., o jehož hereckých schopnostech byla v časopise poznámka tak nelichotivá, ba urážlivá, byl přítel, jenž mne byl právě opustil, a pisatelem referátu byl jsem já.
V okamžiku tom zdála se mi býti celá záležitost tak nepatrnou, že zahrnul jsem příčinu i následek v jedinou větu: Pomsta uražené marnivosti, a maje nevinnou svou radost z případného vynalezení důmyslně naivní této fráse, byl jsem spokojen, že ospravedlniv frásí tou dřívější své jednání zapudil jsem spolu takřka mžikem všechny možné reflexe.
I později, když jsem se s rozhněvaným přítelem již nescházíval, byl bych v brzku na všechno zapomněl, kdybych se byl náhodou nedověděl, že přítel vrhnuv se s náruživostí diletujícího naturalisty do proudu pseudonymního písemnictví píše právě o frašce nejmodernějšího titulu.
Politování hodným rekem budoucí perly českého repertoiru měla býti věrná fotografie mé neopatrnosti.
Nemaje příčin, ni prostředkův k zamezení tak důstojné glorifikace své nemotorné, nikdy a nikým ještě nechválené osobnosti, slídil jsem toliko s nedočkavostí zvědavého obětního holoubátka po nárožích, brzo-li se objeví na divadelní ceduli titul P Ošumělá existence R; avšak den míjel po dni, aniž by byla moje touha ukojena, ačkoli duše má na existenční své ošumělosti ani prodlením let praničeho neutrpěla.
Od případu, jejž jsem byl právě vypravoval, minulo několik roků.
Jak zcela jinak soudil jsem však později nejen o příteli, jeho schopnostech a snahách, nýbrž i o životě lidském vůbec!
Když jsem se byl s přítelem tím seznámil, byli jsme oba mladičtí enthusiasté, a nejmilejší naší zábavou bývalo v té době divadlo vůbec a P naše ochotnické divadlo R, jež byli někteří naši známí s nemalými obtížemi zřídili a udržovali, zvláště.
Divadélko to, ačkoli ochotnické, stalo se v průběhu několika roků v pravém slova smyslu první divadelní školou českou.
Vše, co cítilo v sobě povolání k umění dramatickému a bydlilo v okolí na míli cesty, hrnulo se k našemu divadlu a pokoušelo se přivésti tu své schopnosti k platnosti aspoň obstojné.
Mně připadl úkol referenta.
Konal jsem svěřenou sobě funkci s vzornou svědomitostí; byl jsem spravedliv ku všem a nešetřil nikoho, kdo neosvědčil schopností.
Důkazem mé katonské nestrannosti byla vlastní má nejmilejší, když poprvé a zároveň také naposledy vystoupila. Ačkoli vášnivě zamilován, napsal jsem o ní přece zcela prostě, že neosvědčila schopností pražádných.
Nejmilejší duše má kabonila sice své hladké čílko a jiskrné černé oko její bylo po nějaký čas zachmuřeno, ale nebylo pomoci – neúprosná spravedlnost má byla zvítězila nad subjektivní příchylností.
Divadélko naše těšilo se vzácné přízni obecenstva a vyniklo nad jiná divadla ochotnická; neboť každým rokem opustilo nás několik milých, kteří byli engažováni buď k některé z kočujících hereckých společností anebo také – a ani těchto nebylo právě málo – k divadlu zemskému. Trvám, že nepřepínám, připomenu-li, že z herců a hereček, kteří byli na ochotnickém divadle tom poprvé vystoupili, oddalo se asi třicet skutečně umění hereckému a že mnozí z nich domohli se vzácným talentem svým úspěchů překvapujících.
Vystoupiti tedy na takovémto ochotnickém divadle a býti veřejně tak nemilosrdně, ba urážlivě posouzenu, jako byl mnou posouzen první pokus přítele M. v úloze Karla z Móru, nemohlo býti zajisté věcí tak snadno promijitelnou, a přítel můj, jak jsem již vypravoval, také mi ji neprominul. Pokáralť mě způsobem originálním.
Avšak tehdejší duševní jeho stav pochopil jsem teprve po letech, když chladná, nemilosrdná skutečnost dotknuvši se mne svou ledovou kostnatou rukou umrtvila růžový rozmar sankvinické mé povahy a svrhnula mě s jasného trůnu bezstarostnosti v kalný proud bezprostředního života.
Seznámilť jsem se s životem jako optimistický enthusiast s chladným egoistou.
Avšak čím více jsme se spolu přátelili, tím více nabývala přímá, přísná jeho tvář výrazu chladné zasmušilosti, a mysl má počínala se znenáhla zachmuřovati.
Přečasto býval jsem svědkem, jak sladcí koráloví rtové zachvěli se lží, jak čarokrásné oči zakalily se hněvem a zplanuly mstivostí. a školácký názor můj zatemnil se úplně.
Nemohl jsem více mysliti a cítiti způsobem povšechně srozumitelným a pochopitelným. Proto doznal jsem také osudu, jak nejmilejší, poněvadž svému otci nejpodobnější dítka mého ducha bývala odstrkována a odsuzována a teprve nyní poznal jsem propast mezi výtvorem a úsudkem.
A kdykoli jsem musil pronésti úsudek, bývalo mi vždycky tak podivno, jako když odsoudiv přítele doznal jsem cynického jeho pokárání.
Pochopoval jsem, jak těžko a mnohdy naprosto nemožno jest přizpůsobiti názory své názorům panujícím, jak nesnadno jest, zapříti svou individualnost a státi se takovým, jakým si nás přeje svět. Bolestněji nežli kdy jindy dotýkala se mě výtka cizí slabosti, nepatrnosti a nedokonalosti; tušil jsem oprávněnost jejich a přece jsem nemohl nalézti usmiřujícího prostředku.
A kdykoli, zahalen jsa v pessimistické toto chaos, analysoval jsem upřímně podstatu lidského ducha, vždy se mi zdálo, že si z nás prozřetelnost ztropila krutý žert.
Zasmušen stál jsem kdysi v umělecké výstavě nepatrného města německého před obrazem, na první pohled velmi podřízené ceny.
Obraz představoval studentskou mansardu.
U okna stál stolek s knihami a uprostřed rozházených knih a papíru seděl ošklivý pudlík s jakobinskou čapkou na hlavě, pohlížeje tak bezstarostně a důvěrně na studentíka v lenošce dřímajícího, že mimovolně musil jsem se zadívati do velkých jiskrných očí jeho.
Ale čím déle jsem se díval, tím více mizela má zasmušilost – počal jsem se usmívati a za chvíli vypukl jsem i v hlasitý smích.
V jiskrných čtveračivých těch očích spočívalo kouzlo, jež jsem byl až dosud vždycky podceňoval, ba odsuzoval.
Dlouho díval jsem se škaredému pudlíku ve vlhké, takřka aksamitovým leskem zářící oko, a upřímně řečeno, – nemohl jsem se od obrazu odloučiti.
Když pak jsem se posléze přece odloučil a počal přemýšleti, cítil jsem se neobyčejně volným.
Z čtveračivých očí těch vletěla první jiskra v chaos mé duše a vzplanuvši tam osvítila beznadějné pessimistické temno.
Neodolatelný humor, dotknuv se mne kouzelným svým proutkem, usmířil mě s celým světem, se všemi jeho slabostmi a nedokonalostmi, s veškerou jeho ošklivostí, škaredostí i ohyzdností.
V brzku smířil jsem se i s přítelem, jenž vzdav se diletantismu na prknech i v literatuře byl se oddal malířství s veškerou energií ohnivého temperamentu svého.
Obraz, o němž jsem se byl zmínil, byl jeho prací.
Základní myšlénkou byla to reminiscence na dialektický náš souboj; ceny umělecké nabyla pracička ta ovšem jen mistrným provedením černých očí, z nichž bůže humoru jako syréna se usmívalo.
Náleželť přítel můj k oněm šťastným pružným povahám, jež seznavše a přesvědčivše se, že bloudí, dovedou vždy odbočiti a pracovati směrem jiným a to tak dlouho, až posléze dospějou k cíli – k duševnímu ustálení.
K objasnění podávám zde několik reflexí z přítelova listu:
Mezi výtvorem a úsudkem jest propasť, kterou až dosud nikdo nemohl vyplniti.
Mylný však jest náhled, že člověk šťastný, který vidí vše kolem sebe v růžovém světle optimistického svého ducha, bývá spolu mírným, přátelským soudcem; naopak úsudek podobného člověka bývá často lehkomyslný a spíše urazí a zabolí nežli kterýkoli jiný.
Člověk nešťastný však, dívaje se na svět z temného zákoutí melancholie, bývá, obzvláště v okamžicích, když pessimistický kahánek jeho duše jasnějšími paprsky panující temno osvětluje, přísným, ale obyčejně spravedlivým.
Jen doktrina a lehkomyslnost odsoudí nespravedlivě; lidskost, zvláště neštěstím očištěná lidskost dovede oceniti i poklesky; neboť i slabost a nedokonalost má v životě i v umění svou oprávněnost, jinak musíme zavrhnouti i poslední kompas, hypothesu o harmonii světa.
Vím, že přečasto odvracíme se od věcí, budících v nás nelibost a ošklivost.
Ale nehledejme příčinu toho mimo sebe, nýbrž v sobě.
Právě tak jako není absolutní zimy, není absolutní ošklivosti. Vše závisí na názoru.
Dospěje-li lidstvo tak dalece, by názor v svět byl čistý a nezkalený, by vše došlo pravého ocenění, nic však opovržení – jest ovšem otázkou příštích věků.
A chceš-li, abych ti naznačil několika slovy vše, pak dím jen tolik, že ani práce a namáhání, byť i titanské, ni resignace, ni pessimismus, aniž theodicée, neusmíří nás se zdánlivou disharmonií světa úplně, nýbrž humoristický názor světa, jakým slynuli Moli?re, Lichtenberg, Beethoven, Cervantes, Michelangelo, Sterne a v nejvyšší míře Shakespeare.
Jen tento názor spovšechněv a stav se panujícím může nás zachrániti a pokud možná – i spasiti.
Základem života i umění budoucích věků musí býti humor. 
Měl jsem sice v úmyslu, dospěti v této bluetce logicky k určité myšlénce a vyvinovati z vlastního stanoviska jakous takous esthetickou morálku; ale děje se mi jako člověku, jenž vypraviv se bez rozvahy a lehkomyslně po neschůdných stezkách na dalekou cestu, v brzku seznal, že zbloudiv nedospěje nikdy k cíli.
Rád bych se vrátil a nemohu; rád bych hledal jiné, schůdnější cesty a nejsem s to, abych se ubránil tajemné moci, která mě bez přestání žene po zcestí ku předu.
Vidím před sebou dalekou perspektivu a jasný cíl; ale přece jsem přesvědčen, že postrádaje již oné agilnosti ducha, které jest nevyhnutelně potřebí, aby člověk vyhnuv se nebezpečím, překonal všechny překážky – nemohu nikdy k cíli dospěti.
Navštíviv před nedávnem přítele, seznal jsem i tajemné kouzlo, jež bylo názor jeho takřka zázračným způsobem přeměnilo – sličnou černookou žínku.
Přítelova elegie o krásných černých očích byla se změnila v něžnou, citem překypující erotickou píseň.
On jest šťasten – a já?
Černých očí, do nichž jsem se před lety tak často a hluboko dívával, více není a proto zůstane život můj snad navždy elegií trpkosti. 
