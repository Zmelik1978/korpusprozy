Rok i den jsem už zapomněl, ale zdá se mi, že to bylo krátce před rokem 1860. Letní slunce klonilo se k západu — paprsky jeho padaly již kosmo v širokou úžlabinu, v které se rozkládá malostranský hřbitov, V jedné z nečetných vinic, roztroušených na jižním svahu bělohorské vysočiny, která pod jménem kamenných lomů sklání se až k silnici od Prahy k Motolu, panoval po celý den neobyčejný klid jako v den sváteční. Vinice ta nebyla rozsáhlá. Byltě to obyčejný dvorec: jednopatrová budova k obývání, stodoly a stáje — a vše obklopeno stinnou ovocnou zahradou, za kterou na sever a na západ rozkládalo se něco polí. Praktický znalec by byl na první pohled poznal, že by při koupi dvorec ten dvaceti tisíci — přeplatil. V celém okolí na kolik mil daleko nebylo živějšího dvorce nad tento. Vyjímaje dny sváteční panovával tu každodenně od časného jitra až do pozdní noci ruch a šum působený asi padesáti pracovníky, nad kterýmiž bdívalo přísné oko obezřelého vlastníka vinice, kterémuž — jak lokální pořekadlo praví — ani nejjemnější vlákno babího leta neušlo... Tentokráte však ostrovidné oko jeho nad pracujícími nebdělo. V stodolách bylo ticho jako po vyhoření; koně v stájích stáli, a čeleď i jiný pracovní lid nebylo po celý den na dvoře takměř ani viděti. A přešel-li někdo z nich přece přes dvůr, šel jaksi opatrně, ba skoro tajemně; z tváře jeho bylo lze vyčisti, že přihodilo se nebo že děje se tu právě něco nevšedního. Kdybys byl po úzkých dřevěných schodech vyšel do prvního patra budovy k obývání určené, kdybys byl vešel do bytu vlastníka vinice, prošel čtvero malých, nízkých, prostým, skoro chatrným nábytkem opatřených světniček a octnul se koneční ve světničce páté a zároveň poslední — byl bys se mohl ni vlastní oči přesvědčiti o příčině. Poslední tato světnička měla ráz kasárnický a byla vzorem jednoduchosti. Čistě obílené stěny byly bez obrazů a vůbec bez okras; dvě okna, kterýmiž bylo viděti na hřbitov, byla bez záclon a bez květin, podlaha bez koberců. Uprostřed jizby stál velký, kulatý, neprostřený stůl dubový, na něm dřevěný primitivní krucifix a po obou jeho stranách po tenké lojové svíčce v dřevěných ohmataných svícnech. Svíčky byly shasnuty, a na první pohled poznals, že byly před chvílí jen asi deset minut hořely. U stěny proti oknům stála široká nenatřená postel z měkkého dřeva. Na ní — jen na slamníku a toliko s malou poduštičkou pod hlavou ležel na znak natažen asi sedmdesátiletý mužík drobné postavy. Ležel bez hnutí již po několik hodin. Druhdy neobyčejně výrazná, sluncem do hnědá ožehnutá vráskovitá tvář s koketními kučerami na skráních měla nyní odpuzující výraz stuhlosti, jejž jen občas měnilo konvulsivní zachvění svalů, jakoby tváří projížděl elektrický proud. Nízké čelo, ba celý obličej byl potem zvlhlý a vlasy k lebce takořka přilípnuty; velké sivé oči byly vypouleny a ztrnule ku stropu upřeny; ústa z úzkými namodralými rty pootevřena a jazyk — úplně bez vlády... Mužík ten umíral... Nebyl však v jizbě sám. Ve hlavách u postele stála štíhlá, vysoká, stříbrovlasá, ale posud ještě statná paní — manželka umírajícího. Tvář její jevila nelíčenou truchlivost; ale zdálo se, že přece jen těžce nese, že poslední zápas člověka, s kterýmž byla po celou řadu let radost i žalost věrně sdílela, trvá tak dlouho. Za stolem, na němž kromě krucifixu a svíček bylo viděti rozhozené nějaké spisy úřední, seděl hranatý muž s oním nevylíčitelným výrazem v odulé tváři, dle kterého takořka s jistotou poznáváme osobu úřadní. Byl to notář, jenž byl povolán, aby u přítomnosti dvou svědků, kteří mlčky a bez hnutí jako sochy seděli nedaleko dveří, sepsal poslední vůli umírajícího. Trváme, že pro úřadní osoby, byť sebe otupělejší, nemůže býti chvil nepříjemnějších, jako když sepisují poslední pořízení člověka, který jsa raněn mrtvicí jest sice úplně při smyslech a přece nemůže dáti vůli svou jinak na jevo nežli pouhým přikývnutím nebo zavrtěním hlavy, buď že svoluje neb odmítá. A takový úkol byl právě přidělen notáři, který zde sepisoval poslední vůli člověka, jenž náležel bez odporu mezi nejbystřejší hlavy, které kdy existovaly. Byltě asi před půl stoletím ze svého rodiště, bídné to vísky v Krkonošských horách, bos a takořka nahý zavítal do Prahy a potuluje se po nějaký čas po okolí, vstoupil posléze jako kočí do služby ve dvorci, v němž nyní umírá. Štěstí se naň usmálo — a sám bůh ví, jakým způsobem a po jakém namáhání stal se prodlením několika roků vlastníkem dvorce toho a později majetníkem i jiných realit v okolí. Žil prostě, skoro nuzně a rovněž tak se také šatil. Jaktěživ neměl všedního dne na sobě než umolousanou kazajku, a toliko v dny sváteční oblékal staromodní kabát řebíčkové barvy, jejž si byl pořídil ku své svatbě a posud ještě neroztrhal. Byl samotář a nejraději bloudíval po mezích, cestách a silnicích na blízku svých realit, jež obcházel, aby se přesvědčil, je-li všechno v pořádku. Vzezření jeho bývalo, zvláště v poslední době, když stárna počal již churavěti, tak chudácké, že mnohá z útrpných duší vidouc jej, jak namáhavě se belhá o holi, podala mu almužnu... On ji vždycky vzal, a v tváři jeho nikdy ani sval se nepohnul, ačkoli mu při tom zajisté bývalo vždycky podivno, neboť z četných dobrodinců, kteří jej byli v životě jeho almužnou obmyslili, nebylo snad ani jediného, jenž by se mu byl mohl majetkem vyrovnati. Byltě to prototyp onoho druhu skrblíků, jichž život byl už tak častokráte v románech vypisován, aby sloužil za příklad odstrašující. Avšak muž ten byl poctivec. Ani nejjizlivější nepřítel a nepříznivec jeho — a těchto i oněch měl skrblík ten dosti — nemohl se pochlubiti, že by věděl jen o stínu nějakého nepoctivého skutku nebo jen zámyslu. Rovněž tak neuměl nikdo pranic určitého a podstatného pověděti o jeho majetku. Že byl značný, věděl sice každý, ale úhrn jeho nemohl nikdo ani přibližně udati. Podobně mělo se se všemi jeho plány a zámysly. A proto nebylo divu, že nyní, když bezdětný muž ten ležel v posledním tažení, panovalo mezi příbuzenstvem nemalé rozčilení, komu a co asi z ohromného jmění svého odkáže. Poslední smrtelná choroba jej v pravém slova smyslu překvapila. Ještě den před tím byl pěšky ve dvou nebo ve třech svých dvorcích; ale vrátiv se, byl raněn mrtvicí, a povolaný lékař pokrčiv nad ním ramenoma, vyslovil se k jeho ženě, že není žádné pomoci. Z rána povolán duchovní a notář. Když byla nemocnému svátost posledního pomazání udělena, počala namáhavá práce sepisování poslední vůle. Práce ta zahájena asi o deváté hodinně ranní u přítomnosti dvou svědků a posud nebyla skončena. Nemocný sám ji jaksi notáři usnadnil. Měltě v jedné z nejrozedranějších kazajek arch umolousaného papíru, na němž byl švabachem zaznamenán všecken jeho majetek. Bylo to úhrnem sedm velikých dvorů, pět velkých a šest menších činžovních domů a polností celkem přes pět tisíc korců výsevů, což representovalo knížecí jmění. Při rozdělování jmění toho osvědčil přivolaný notář nevšední zručnost a zároveň i důvtip. Nemocnému musil býti vždy udán předmět, po té vyjmenována celá řada příbuzných a známých, a čekáno, zdali nemocný při některém jméně očima nebo nepatrným kývnutím hlavou dá na jevo, že dvorec nebo dům nebo pole, o které šlo, má býti osobě jmenované připsáno. Nemocný při této proceduře nestačil takřka vrtět záporně hlavou, a mnohdy trvalo to přes půl hodiny, nežli nalezen pro některý předmět dědic. Nemocný měl patrně v hlavě svou poslední vůli už dávno vyhotovenou a jsa posud při smyslech, bránil se, seč byl, aby nesdělán kšaft, neodpovídající jeho přání. Po celodenním namáhání dospěla posléze neobyčejná tato práce tak daleko, že z ohromného jmění nezbývaly nežli dva domy s příslušnými polnostmi, pro které nebylo ještě dědice. Notář ohlásil, že jsou to domy na Smíchově, první v ceně 80, druhý 160 tisíc zlatých. Žena nemocného vyjmenovala celou řadu příbuzných a známých; také oba svědkové jmenovali každého, kdo jim napadl; ale nemocný stále vrtěl záporně hlavou. K nemalému podivení notáře a svědků vrtěl nemocný záporně hlavou i tenkráte, když udáno jméno jediného jeho bratra, který byl chůd a měl čtvero již dorostlých dítek. Žena nemocného uváděla jména ta sice při každém předmětu; ale nemocný vždy jen zavrtěl hlavou, zřejmý to důkaz, že nechce bratra svého z neznámých příčin žádným legátem obmysliti. I vyjmenováno tu přes sto osob; ale nemocný při každém jméně zavrtěl hlavou a posléze počal již jeviti nepokoj a nevrlost. Hasnoucí oko jeho občas hněvivě se rozjiskřilo. Někdy snažil se vztyčiti se a namáhal se promluviti aspoň několik slov; ale jazyk jeho byl bez vlády. Zablábolil cosi; leč nikdo nerozuměl. Životní síla jeho rychle ubývala; přicházely naň již časté a po několik minut trvající mrákoty; ruce a nohy byly studený jako led. Přítomní měli jíž za to, že pro poslední dva domy sotva se nalezne dědíc, že připadnou tudíž manželce. Tato však nejvíce se namáhala, byl byl dědic nalezen; neboť umírající manžel její byl na ni při všech legátech pamatoval, ustanoviv již předem, že žádný z dědiců nemá k legátu svému práva, dokud bude ona na živě. Ona tudíž byla dědičkou universální, a toliko po její smrti mělo býti veškeré jmění rozděleno po přání umírajícího. Neměla tudíž pražádného osobního zájmu při sdělávání kšaftu, a bylo jí, an byl manžel všechny příbuzné s její strany značným dědictvím obmyslil, zcela lhostejno, komu zbývající dva domy po její smrti připadnou. Přičinila se tedy i tentokráte, aby bylo přání umírajícího vyhověno. Jmenovala každého, kdo jí napadl; některá jména uvedla dva- i třikráte, ale nic naplat. Umírající stále vrtěl hlavou a posléze již jen tak nepatrně, že skoro nebylo lze rozeznati, kývá-li nebo-li vrtí záporně. Tak se stalo, že počala jmenovati po druhé chudičkého bratra, jenž bydlel v bídné světničce v menším z jmenovaných domů, pak jeho dceru a tři syny. Když uvedla jméno posledního, upřela zrak svůj tázavě na. umírajícího. Ten však měl už oči v sloupu. „Komu tedy?“ optala se ještě naposledy. „Tomu nejmenšímu?“ V očích umírajícího kmitl ještě jednou zásvit života. Pohnul hlavou ještě jednou a naposledy, a pohnutí to zdálo se býti svolením. Oba svědkové to potvrdili a notář připsal k posledním dvěma domům jméno šťastného dědice. Po té byla poslední vůle svědky podepsána. A dříve nežli byla obvyklým způsobem zapečetěna a obálka přiměřeně nadepsána, byl testator mrtev	 V době, kdy se toto dělo, neměl dědic, o němž bylo naposled rozhodnuto, ani tušení o svém štěstí. Znal skrblivého svého strýce příliš dobře a věděl, že bratru svému nikdy ničím nepřispěl; neočekával tudíž od strýce nikdy ničeho, tím méně nějakého dědictví. A právě když strýc umíral, vracel se s otcovým povozem, do něhož byla zapřažena kulhavá a sedřená herka, z Motola domů. Byltě tam vezl do pivovaru několik pytlů ječmene a musil nyní jeti po silnici těsně podle strýcovy vinice. Povoz byl podobně sedřen jako kůň, a šťastný dědic co do vzezření oběma ani dost málo nezadal. Byltě to asi pětadvacetiletý mladík postavy skoro trpasličí. Hlava jeho byla nepoměrně velká a neobyčejně rázovitá. Každý tah bezvousé, sluncem do hnědá opálené tváře jevil rozhodnou a pevnou vůli; úzké, šelmovsky zašpoulené rty, modré oko a koketně na skráních načechrané rusé kudrny dodávaly originelní tváři rázu skoro milého. Na pohled slaboučké tílko však bylo zdravé a svaloví té. Byltě tak silný, že čtvrt kusu hovězího dobytka unesl na širokých zádech rovněž tak snadno jako kterýkoli z nejsilnějších jeho kamarádů řezníků, s kterými býval každodenně pohromadě a často jim při práci vypomáhal. Šat jeho však byl rozedrán a umazán. Byl bos a stínítko u čepice se širokým kolem bylo natrženo. Přes to měl v dirce u kabátu červený karafiát a v ústech viržinku. Seděl na šejtroku; drže v jedné ruce oprati a v druhé bič, pobízel každou chvíli kulhavou herku k poklusu. Vůz ujížděl po zaprášené silnici dosti rychle, a kotouče prachu valily se za ním. Když přijel pod strýcovu vinici, zapráskl několikrát bičem, pohlédl pohrdlivě k vinici a zamlasknuv, švihnul do koně tak prudce, že kůň bolestně zařičev, poskočil a dal se, seč síly jeho stačily, do poklusu. Slunce právě zapadalo, a šťastný dědic, ač rozedrán a na bídném voze s bídnou herkou — vypadal v zlatých jeho paprscích bizárně poeticky... Jsme v bídné hospůdce smíchovské, posměšně U mladého Apolla zvané. Je to klenutá, za dne temná a spíše nějakému žalářnímu sklepení podobná místnost se zděným sloupem uprostřed. Kolem sloupu toho víříval druhdy tanec každou neděli a vždycky — tekla krev; neboť u Karasů, jak se hospůdka v pravdě nazývala, nebyla nikdy muzika bez rvačky, mnohdy tak tvrdošíjné, že musilo býti ku zjednání pořádku i vojsko rekvirováno. Druhdy to bývala hospůdka plavců, vorařů a řezníků ryze předměstského zrna, nyní však, když už bylo vetřelé novotářství i zde po několik roků zametalo, pouhý ctihodný zbytek starých počestných hospůdek pražských, v kterýchž bývalo možno v dýmu a hluku za nepatrný peníz vypíti několik pint řízného malvazu a pobaviti se buď všedním sousedským klepem nebo zbloudilou zprávou nějakou, která z milosti úctyhodných postyljonů a rychlonohých jejich koní potřebovala z Říma, z Paříže nebo z Londýna vždy několik týdnů, nežli bylo možno o ní u nás důkladně porozprávěti... Je to hospůdka rázu již úplně zaniklého, Začmoudlé stěny, snad po celý rok neumytá podlaha, drhnutím již hrbolaté stoly a v jednom koutě na starém provazu visící olejová lampa svědčí o úctyhodném stáří. Spatřils tu sice také ještě těžký staromodní dřevěný svícen se svíčkou v baňatém skle a s fidibusy; ale svíčka není lojová, nýbrž millová; kratiknotu dán již výhost — a fidibusy nejsou dřevěny, nýbrž ze starých novin uměle skládány... Na stěně nevisí dřevěné hodiny s těžkopádným dlouhým perpentiklem a začmoudlý primitivní krucifix — jako před desíti, dvacíti a snad padesáti lety, nýbrž tikavé moderní hodiny s porculánovým ciferníkem a po jedné jich straně obraz Žižkův, po druhé pak Husův. Na všem viděti houževnatý zápas novotářství se starými, dobrými zvyky a mravy; ze všeho jest zřejmo, že novotářství pomalu sice, ale stále vždy větší půdy nabývá — že vítězí. Dýmu jest v hospůdce i nyní skoro tolik, jako bývalo před lety; ale hluku tu není pražádného. U jednoho stolu sedí dva hosté hrající nudný maryáš, u druhého stolu pak host jediný, jenž bafá z novomodní porculánové trysky, s poloobnaženou Turkyní na hlavičce. Je to asi padesátiletý muž obrovské, svalovité postavy, v obleku velmi slušném a podle nejnovějšího střihu. Bezvousá, široká, dobře krmená tvář jeho v obleku skoro elegantním, abychom tak řekli — křičí; jeť osmahlá, drsná, ba odporná. Na první pohled bys řekl, že to převlečený forman nebo vorař. Pohled jeho je smělý, ba někdy i drsný; ale občas šlehne cosi z temného oka jeho jako dobrácké šelmovství, z čehož by se mohlo soudili, že v míru, pokoji a poctivosti možno obra toho ovinouti kolem prstu, kdežto násilím neb úskočné pochodí každý jako Kec u Jankova. Muž ten sedí vzpřímen jako svíčka. Myslí — nemyslí?... Nesnadno říci... Stoupenci všech systémů fysiognomiky velice by se ve svých úsudcích, vlastně domněnkách, rozcházeli. Jeden by hádal, že v mozku za nizoučkým sraženým čelem, jež jest z polovice bílé, z polovice pak do hnědá osmáhlé, doposud ještě nikdy myšlenka se nezrodila; jiný by dle neobyčejně vyvinutého hryzu soudil, že to člověk smyslný, surový a výhradně jen pustým radovánkám oddaný. Muž ten dívá se neustále upřeně před sebe a bafá z dýmky s takovou vytrvalostí, že každé zabafnutí má v zápětí kotouč kouře, jenž by stačil k rozkašlání celého kupé první třídy. Fysiognomie ostatních dvou hostů, kteří byli ve fádní svou hru tak zabráni, že takměř ani očí od karet nepozvedli, nevynikaly nad obyčejnost. Byly to drsné, osmahlé tváře s výrazem tak všedním, že bylo nesnadno vštípiti si je trvale v paměť, a lišily se od sebe jen tím, že byla jedna poněkud oblejší druhé. Na první pohled poznals, že jsou to dva bratři a podle všeho dvíčata. V hospůdce panovalo dusno a skoro hrobové ticho, rušené jen rychlým tikáním hodin a občas zvláštním oním šelestem, jejž působí míchaní karet a hra dvou mlčenlivých, flegmatických hráčů, kteří se nerozčilují pouze jen proto, že hrají jen tak.. Asi po půl hodině mrštil jeden hráč náhle prudce kartami o stůl a zamumlal: „Eh! Co je po takové hře! Bez Ernýska nestojí ani barvička za nic, neřku-li pitomý maryáš!“ „Aspoň ještě jednu hru,“ škemral soudruh a sebrav rozhozené karty, počal míchati, jakoby byl jist, že si dá spoluhráč říci. „Ani za Lachovu vinici, ba ani za celé jeho jmění!“ odpověděl nevrle soudruh, nedbaje, že mu byly zamíchané karty předloženy k sejmutí. Odstrčil je a vztáhnuv ruku po džbánu, z něhož pili společně, dopil zbytek jedním douškem a zaklepal hřmotně cínovým víkem. Veběhla asi osmnáctiletá, štíhlá, černooká dívčina a mlčky odnesla prázdný džbán. Několik okamžiků panovalo v hospůdce ticho. „Proč nehrajete?“ přerušil posléze mlčení kolohnát u vedlejšího stolu, jakoby byl přeslechl, co bylo před chvílí nahlas proneseno. Nežli však některý z oslovených odpověděl, objevila se mezi dveřmi trpaslická postava šťastného dědice. Přirudlá zář lampy padla přímo na jeho tvář, která jevila poklid člověka, kterýž byl právě nějakou svou povinnost vykonal a přichází se povyrazit. „O vlku řeč,“ ozval se jeden z hráčů. „A domácí pán za vraty,“ dodal úsměšně kolohnát. Tvář vstoupivšího trpaslíčka poněkud se protáhla; ale hned na to nabyla zase dřívějšího svého výrazu, a jenom z očí šlehnul čtveračivý blesk. Mlčky postoupil ku předu a usednul za stůl, za nímž seděli oba hráči. Současně povstal i kolohnát a vzav svůj džbán, zasedl k témuž stolu, zrovna naproti nově přibyvšímu hostu. Několik okamžiků dívali se kolohnát a nový host mlčky jeden na druhého, načež se rozpředl mezi nimi tento hovor: „Strýc tedy přece ještě živ?“ optal se kolohnát. „Nevím,“ zní lakonická odpověď. „Proč se ptáš?“ „Má prý už smrt na jazyku.“ „Co mi po tom — já za něj neumru.“ „Ale můžeš za něj některý barák prohejřit — propit — v kartech prohrát...“ „To bych snad dovedl lip než ty,“ odpovídá trpaslík, pohrávaje pravou rukou kartami, jakoby zkoumal, nejsou-li znamenány. „Možná,“ vece na to kolohnát, „a proto dobře, že's nic nezdědil.“ „Nezdědil?“ opáčil trpaslík. „Já a něco zdědit! Po kom? Snad ne po strýci skrblíku, kterému jsem se vždycky z daleka vyhýbal? Tomu bych za to stál! Však on dobře ví, jak je u mne zapsán; však on dobře ví, že jsem si vždycky zaklel a někdy i odpliv', kdykoli někdo přede mnou jeho jméno vyslovil — ba víť on zcela dobře, proč jsem tak učinil... Nedal-li nikdy bratru svému, mému otci, ani na tabák, nedá také žádnému svému synovci ani na sirky.“ „Ale tobě, tobě, ty karafiátkový otrhánku, by přece mohl odkázat aspoň nějakou hlídačskou boudu v poli, abys nemusil spát s vaší kulhavou herkou na jedné posteli — nebo aspoň..“ „Mlč, kmotře!“ zahouknul náhle prudce trpaslíček a vztyčiv se, udeřil pěstí na stůl, až kmotrův džbán poskočil. Kolohnát stáhnul brvy, jakoby se chtěl zamračit; ale úšklebná jizlivost mu nedala. „Jen si račte zase sednout, pane domácí,“ připomenul a vypukl v hlasitý smích. „S domácím pánem dej pokoj!“ rozkřiknul se poznovu rozhněvaný trpaslík; „nebo ti džbánem lebku rozrazím!“ „Ale z domu mne přece vypovědít nemůžeš,“ smál se oslovený dále, nedbaje ani dost málo trpaslíkova hněvu. „Nu, uvidíme!“ vzkřikl trpaslík; z oka jeho šlehnul divoký blesk, a pravice sáhla po džbánu. Na štěstí vstoupila dívka s plným džbánem. Trpaslík, sotva ji zočiv, usedl, jakoby se mu nebylo pranic nepříjemného přihodilo, i lehký úsměv přelétl jeho tvář. „Tvé štěstí, kmotře, že vešla právě Anička,“ podotknul trpaslík tiše. Kolohnát, houpaje se na stolici, zavrčel: „Když nás Anička zas udobřila — zahrajme si tedy — vždyť na tebe čekáme.“ „Mně také džbánek, Aničko!“ zvolal trpaslík, načež beze všech okolků zamíchal rychle karty a položil je na stůl. „Malá dává,“ připomnul. „Cvika — ramšla?“ optal se lakonicky kolohnát. „Cvika. Já dávám,“ zní odpověď, a trpaslík míchá karty s neobyčejnou zručností. Hra počíná. A od okamžiku, co vzal trpaslík karty do ruky, nemá pro nic jiného smyslu. Neviděl již, když Anička odešla a zase se vrátila a džbán piva před něj postavila: — karta je mu vším... Hraje s ledovým klidem hráče routinéra; z tváře jeho nevyčteš ani nejnepatrnější záchvěv duše, tím méně abys poznal, má-li kartu dobrou či špatnou. Všichni ostatní hrajou s větší menší živostí; každou chvíli některý z nich něco podotkne — tu o kartě své nebo cizí; tu se zlobí nebo dává radost, zklamání nebo naději na jevo, tu kárá nebo opravuje spoluhráče, — trpaslík však, aspoň pokud má karty v rukou a partie nedohrána, mlčí a teprve po hře uklouzne někdy pevně sevřeným jeho rtům nějaká lakonická poznámka. Čtveračivý výraz tváře jeho byl ustoupil výrazu přísné, chladné přemítavosti. Jeť patrno, že není to obyčejný routinér, kterýž jest se všemi pravidly hry důkladně obeznámen, nýbrž karbaník, kterémuž ani nejnepatrnější podrobnost při hře neujde, kterýž z každého slova, z každého hnutí, z každého posuňku spoluhráčů dovede kořistit, slovem vtělená vášeň karbanická, která opovrhujíc povšechnými pravidly a úskoky, pojímá každou jednotlivou partii jako nesnadný problém mathematický, kterýž se nerozřešuje dle tradicionelních předpisů, nýbrž samostatně, na základě rozdané karty a právě se vyskytnuvších okolností, které nemají s okolnostmi při kterékoli jiné partii, která předcházela nebo bude následovati, pranic společného. Oko výborného karbaníka bylo by na trpaslíkově hře spočívalo s potěšením, oko karbaníka geniálního však s nevýslovnou rozkoší; neboť jen tento byl by mu úplně porozuměl... Ve hře pokračováno s nezměněnou horlivostí a chutí přes hodinu. Hrán cvik tříkrejcarový; ale labeta se kolísala — po dvě, po tři hry byla normální, ale po té skoro vždy zaskočila do zlatek. Trpaslík z počátku jako obyčejně vyhrával; ale později štěstí se obrátilo. Co platno líčiti na štěstí, když ukázalo člověku záda; co platna veškerá zručnost, všechno napínání duševních sil, když se „náhoda“ proti člověku zapřísáhla; co platna geniálnost, když stíhá člověka neštěstí!... Trpaslík prohrál vše, co byl vyhrál, ba vše, co byl přinesl — peníze za ječmen, jejž byl odpoledne odvezl do pivovaru motolského. Klidu však nepozbyl, ani když k poslední hře nedostávalo se mu několika krejcarů. „Půjč mi, kmotře, několik zlatek — vyhráváš,“ pravil chladně ku kolohnátu. Tento se tvářil, jakoby nebyl slyšel. „Chci, abys mi půjčil několik zlatek, kmotře,“ opakoval trpaslík s nezměněným klidem. „Kmotr“ však klidně shrábnul peníze se stolu do hrsti, a vstrčiv je do kapsy, odpověděl úšklebně: „Nepůjčím!“ „Nechci už hrát — neboj se — rád bych přinesl aspoň něco domů, abych neměl ráno s otcem mrzutost.“ „Co mi po tvém otci,“ odpověděl kolohnát jizlivě. Slova ta vehnala trpaslíkovi všechnu krev do tváře. Z očí šlehnul blesk uražené pýchy; ale tentokráte nevyskočil prudce, jako míval ve zvyku, kdykoli jej někdo podráždil, nýbrž zaťal zuby a cosi nesrozumitelného zamumlal. Druzí dva hráči se nyní sami nabídli, že mu půjčí; leč trpaslík mávnul odmítavě rukou, že nechce, a zase něco nesrozumitelného zabručel. Kolohnát se řehtavě rozesmál. Bezpochyby bylo by mezi takto se popouzejícími došlo k prudké hádce a později i k násilnostem, což však zamezeno náhodou jen tím, že pouze přivřené dvéře náhle se otevřely dokořán. Mezi dveřmi objevil se nový host, jenž zůstav na prahu státi, pozvedl obě ruce do výše, jakoby chtěl přítomné žehnati, a zvolal povýšeným, líčené slavnostním hlasem: „Sláva, sláva, třikrát sláva!“ Zraky všech přítomných obrátily se ku dveřím, kde stál slušně ošacený, asi šedesátiletý zavalitý mužík s výrazem ne- vylíčitelné radosti v odulé, zdravím kypící tváři. Za mužíkem bylo viděti v přítmí předsíně několik drsných, ale rázovitých tváří, v nichž se zračila zvědavost. „Co se stalo?“ ozval se zvědavě kolohnát; ale nečekaje ani na odpověď, dodal: „Vrána patrně dnes dobře pochodil,“ „Chceš snad, kmotře, říci,“ vpadl trpaslík, „že někoho napálil a šestnáctiletou herku prodal do stájů knížete Oktaviana Kinského?“ „Chyba lávky!“ odpověděl mužík mezi dveřmi. „Dnes jsem neprodal, nýbrž výborně koupil, a to od hraběte Thuna — vraníka.“ „Kde ho máš? Ať se na něj podívám!“ zvolal trpaslík, a tvář jeho jevila nepokojnou zvědavost. „Přijel jsem na něm. Je čilý jako srnka; běží jako zajíc a stříhá ušima...“ „Jako krejčí nůžkama,“ vpadl posměšně kmotr kolohnát. Zatím byl trpaslík vstal a učinil několik kroků ku dveřím. Mužík mezi dveřmi však roztáhl vodorovně ruce a škádlivě děl: „Ty chceš vidět vraníka?“ „Ovšem že!“ „Dřív dej závdavek!“ „Vždyť nekupuju!“ „Ale koupíš!“ „Co ti napadá! Vždyť nemám, čím bych zaplatil řád, neřku-li koně.“ „Prodám na dluh — řád tvůj zaplatím a ještě ti půjčím, mnoho-li budeš chtít,“ zní odpověď. „Opravdu?“ ptá se trpaslík, nechápaje úplně smyslu těchto slov; ale z čtveračivého blesku jeho oka je zřejmo, že rozumí žertu. „Jak jsem řekl — abych se nedušoval!“ odvětil mužík mezi dveřmi. „Koupíš tedy?“ A vodorovně roztažené ruce sklesly v původní svou posici. „Proč bych nekoupil na holou dlaň. — Zač?“ „Pět stovek.“ „Slev padesátku!“ „Dobrá — slevím; ale zaplatíš jí litkup!“ „Platí!“ zní rozhodná odpověď. Muž mezi dveřmi natáhl otevřenou pravici, trpaslík se rozpřáhl, a hned na to bylo slyšeti plácnutí dvou rukou na důkaz, že je koupě uzavřena. „Nu — a teď mi ukaž vraníka!“ vyzývá trpaslík. Muž mezi dveřmi však poznovu roztáhl vodorovně obě ruce, aby tak trpaslíkovi zamezil východ. „Co ti napadá! Koupě je uzavřena na slepo — máš tedy dost času, až propijeme litkup,“ odpověděl klidně oslovený, načež obrátil hlavu do předsíně a vzkřikl hlasitě: „Hola hej, kde je kdo! Vyvalte dvě vědra — Ernýsek platí litkup!“ Mezi tím, co se osobami v pozadí prodírala ku předu postava hostinského, obrátil se mezi dveřmi stojící mužík úplně na zad a mluvil k zvědavcům v předsíni tónem káravým: „Nu, tak vidíte! Nechtěli jste věřit, když jsem vás vábil od kuželek, na které jste při měsíčku a lampě už ani neviděli – že Ernýsek vraníka koupí a litkup zaplatí... A teď jste slyšeli na vlastní uši a viděli na vlastní oči... Pojďte tedy jen dále! Zasedněte — připijem si na zdraví Ernýskovo.“ Na tato slova vrazilo deset mužů do hospůdky, div že mužíka mezi dveřmi a trpaslíka přede dveřmi neporazili. „Sláva, sláva, třikrát sláva!“ zvolal poznovu zavalitý mužík povzneseným hlasem; ale pro pekelný hluk, jejž způsobila divoká, za stoly zasedající čeládka, nebylo slov jeho téměř ani slyšeti. Lomoz utišil se poněkud teprve po několika minutách, když byli všickni za stoly zasedli, a když se bylo na každém stole objevilo několik plných džbánů. Trpaslík zasedl na své staré místo; nově příchozí Vrána vedle něho. Nějaký čas nebylo slyšeti nežli temné bzučení jako v oulu, pak cvakání víček a lokavé polykání, když se hltavě pilo, nebo třasavý temný zvuk, když někdo, chutě se napiv, hřmotně stavil džbán opět na stůl. Sklenic se nikdo ani nedotknul. Pilo se z plných džbánů a mnohý vyprázdnil džbán jedním douškem. Byla to v pravém slova smyslu pitka o závod a závodící byli vesměs tahouni první třídy. Tři z nich byli řezničtí chasníci, ostatní voraři a pramičkáři a všickni silní, zdraví, ale zároveň věčně žízniví kumpáni, kterýmž jsi ničím neprokázal takového vděku, jako když jsi je překvapil pozváním k pitce na cizí řád. Teprve asi po čtvrt hodině, když byla nejpalčivější žízeň aspoň poněkud uhašena, počalo se hovořiti. Hovor u stolů pozvaných hostů byl zdánlivě nesouvislý. Z počátku pronesl ten neb onen nějakou poznámku, kteréž však nerozuměl nikdo, než kdo byl důvěrníkem podivné této společnosti. Každé druhé, třetí slovo bylo více méně řízným lokálním vtipem nebo takovoutéž buď ůsměšnou nebo jizlivou, ba urážlivou narážkou na nějakou slabost nebo křehkost toho neb onoho soudruha. Ký div, že za nedlouho hluk se zase množil; neboť z těch, kdož cítili se býti nějakou úšklebnou narážkou dotknuti, nikdo nemlčel a splácel tímtéž, mnohdy i ostřejším, jizlivějším způsobem. Zdánlivě nesouvislý, aforistický hovor ten arci měl zajímavost pouze pro ty, kdož dovedli porozuměti každému odstínu pronášených, mnohdy až běda lokálně skomolených vět a prapodivných abbreviatur. Souvislejší, logičtější hovor rozpředen u stolu, za nímž seděl trpaslík Ernýsek se svým kmotrem kolohnátem, s Vránou a s bratry dvíčaty — patrně to byla intelligence spustlé této společnosti. Z počátku sice měl i zde po nějaký čas lokální vtip převahu, ale za nedlouho musil ustoupiti hovoru v celku logickému; neboť kde mluvil Ernýsek, musilo se tak vždycky státi. Byltě trpaslík vtělená logika, a nic mu nebylo protivnější nad zmotaný hovor. Neskrblil sice nikdy vtipem a úšklebkem; ale převahou byl hovor jeho vážný a souvislý, a kdykoli v jeho přítomnosti hovořeno nesouvisle, vždy dovedl nějakou poznámkou svésti hovor v kolej logiky. Podobně stalo se i tentokráte. Bůh ví, jakou associací myšlenek přišla řeč na bitvu u Lipska a na knížete Švarcenberka, zdali tam komandoval čili nic. Ernýskovi soudruzi, ačkoli o bitvě té a vojevůdcích, kteří v ní byli hráli přední úlohy, věděli rovněž tolik, jako vědí ministranti o ceremoniích, při kterých přisluhují, přeli se a hádali se takřka na krev — kmotr a jeden z dvíčat tvrdili, že v bitvě u Lipska žádný Švarcenberk nebyl, kdežto druhé dvíče a Vrána se dušovali, že tam jeden z knížat Švarcenberků komandoval. Ernýsek klidně naslouchal sporu po několik minut. Bavil se nejen nejistotou jedněch a houževnatou neústupností druhých, nýbrž i bezpříkladnou ignorancí všech zároveň. Usmíval se jen potutelně, až posléze kmotr kolohnát, zpozorovav jeho úsměv, náhle se rozkřikl: „Ale ke všem všudy, proč pak se vlastně hádáme! Či není tu Ernýsek — v takových věcech živá kniha neomylnosti!“ „Pravda, pravda!“ přisvědčilo dívče, které bylo s kmotrem stejného náhledu. „Nechť nám Ernýsek poví, kdo z nás má pravdu.“ Přes tvář trpaslíkovu přelétl lehký úsměv ješitného uspokojení. „Proč bych nepověděl?“ pravil tónem tak ledabylým, jakoby měl dotvrditi věc všemu světu známou. „Vždyť pak každé dítě ví, že nynější rod knížat Švarcenberků je původně rok francký a že byl teprve roku 1429 povýšen do stavu svobodných pánů. Roku 1437 rozštěpil se ve dva rody, v rod nizozemský a hohenlandsberský. Tento poslední však vymřel. Rod nizozemský povýšen byl na hodnost knížat teprve roku 1670.“ „Ale který Švarcenberk komandoval u Lipska?“ přerušil Vrána trpaslíkův výklad. Ernýsek se na chvíli odmlčel. Patrně byl uražen, že nebyl vyslechnut. „Vida, vida, že nic neví!“ posmíval se Vrána. Tvář trpaslíkovu přelétl mráček nevole. „Však my také něco víme o Švarcenberkách,“ pokračoval posměšně Vrána. „Byliť jsme u Vorlíka narozeni a odchováni a víme tedy, že tam bude majorátním pánem kníže Karel, kterýž se narodil...“ Dále Vrána nevěděl, a trpaslíček klidně dodal: „Dne 5. června 1824.“ „Dovedeš-li povědít, kdy se narodil kníže Karel, tož zajisté také víš, kdy se narodil nynější majoritní pán panství krumlovského, kníže Jan Adolf?“ vyzvídal Vrána. „Ba arci,“ zní odpověď, „dne 22. května 1799 a majorátním pánem je od roku 1833.“ „Nu — vědět něco o knížatech Švarcenberkách, není právě žádný zázrak,“ ujal se opět slova Vrána. „Ale zdali pak víš také něco o cizích knížatech?“ „Jak by nevěděl?“ odtušil místo trpaslíka kmotr jeho. „Nu — ať nám tedy něco poví,“ pokračoval Vrána, „o nějakém rodu cizím, třeba o knížeti Eszterházym.“ Trpaslíkovy oči při posledním slově jaksi podivně se zaleskly. Byloť zřejmo, že jméno Esterházy učinilo na něj zvláštní dojem. Chvíli mlčel; pak klidně a vážně odpověděl: „Neměl bych sice, Vráno, na tvé jizlivé poznámky odpovědít; ale že se ptáš právě na knížete Esterházyho, dokážu ti, že znám i cizí rody šlechtické; ale neřeknu ti než nejhlavnější. První zmínka o rodu tom činí se v dějinách roku 1238, kdy zval se rod ten ještě Zerházy. Teprve František Zerházy, byv povýšen do stavu svobodných pánů, přijal jméno Eszterházy z Galanthy. Tento, jenž zemřel roku 1595, měl tři syny. Potomci nejmladšího syna rozštěpili se ve dva rody: v rod hraběcí a knížecí. Z knížat Eszterházy vynikli nad jiné Pavel a syn jeho Antonín. Tento byl státník a založil známé velké sbírky obrazů. Roku 1809 zamítl korunu uherskou, kterou mu byl Napoleon I. nabídl, a zemřel dne 25. listopadu 1838. Téhož syn Pavel Antonín, jenž se narodil 10. března 1786, byl vyslancem v Londýně. V březnu roku 1848 byl členem uherského ministerstva Bathyányova a zastupoval zájmy Uherska jako ministr zahraničních záležitostí u dvora vídeňského.“ „Eh! dost už toho učeného tlachání!“ přerušil náhle Vrána Ernýskův klidný a přesný výklad. „Už ti věřím, že znáš všechny ty modrokrevné rody, a ptal jsem se na Eszterházáky jen proto, že mi u hraběte Thuna pravili, že vraník, kterého jsem koupil a tobě prodal, je z hřebčince Mikuláše Eszterházyho.“ „Ale kdo ti koně zaplatí!“ zvolal poněkud rozjařen trpaslíček. „Já ho sice koupil, ale nemám v kapse ani vindry.“ „Ale budeš mít — budeš!“ připomenul Vrána. „A chceš-li, třeba hned — stovku — dvě? — Chceš?“ „Proč bych nechtěl?“ ozval se trpaslík žertovně, dívaje se na Vránu šourem a nedůvěřivě. „Tu jsou tři stovky!“ pravil Vrána a vytáhnuv z náprsní kapsy velkou koženou tobolku, vyňal z ní tři stozlatové bankovky a podal je trpaslíkovi. Tento chvíli váhal vztáhnouti ruku po penězích. „Nu, vem je, hochu, vem! Vždyť ty mi je oplatíš!“ „Ale kdy — kdy?“ vyrazil ze sebe trpaslík. „Třeba co nejdříve — jen až umře teta.“ „Jaká teta?“ „Nu — teta, která dědila po strýci, který ti odkázal dva domy.“ „Tedy přece je domácím pánem!“ zvolal nyní kmotr kolohnát. Trpaslík se chvíli díval s jednoho na druhého, pak zavrtěl nedůvěřivě hlavou a pravil: „Netropte si šašky! Kmotr už mne jednou rozvzteklil, a teď přichází s touže písničkou Vrána. Cekne-li však jen ještě jednou, rozbiju mu džbánem lebku.“ „Ale jen pak se nedurdi, milý hochu!“ chlácholil Vrána. „Mohl jsem ti to sice říci už dříve, ale chtěl jsem tě překvapiti později — až by bylo všechno rozveseleno... Byl jsem pod večer u notáře v příčině jakési smlouvy. Musil jsem na něj čekat skoro hodinu. Byl u tvého strýce a povídal mi, ba více –  ukázal mi černé na bílém, že ti strýc odkázal...“ „Eh, ke všem všudy ďáblům — dej pokoj, Vráno!“ rozlítil se trpaslík; čelo jeho se zachmuřilo, z oka šlehaly blesky, a pravice sáhla po džbánku. Kmotr zachytil mu ruku. Tím však trpaslíka ještě více popudil. Trpaslík, prudce vyskočiv, převrhnul židli, na které seděl, vytrhl jednu nohu a počal nohou tou kolem sebe šermovati. V hospůdce nastal bezpříkladný zmatek a hluk. Všichni přítomní vstali a utvořili polokruh kolem trpaslíka, jenž hubuje šermoval kolem sebe nohou od stolice tak zručně, jakoby se oháněl pírkem. Někteří jej chtěli chlácholiti; ale trpaslík zasadil dvěma tak prudké rány do prsou, že zavrávorali. Tím bylo dáno znamení ku rvačce. Nastal zápas celého davu silných, zpitých mužů proti jedinému, zdánlivě slabému mladíku; ale trpaslík, nejen že se státně bránil, on donutil odpůrce své i k ústupu a byl by je dle všeho skoro všechny z hospůdky vymlátil, kdyby nebyly náhle tytéž podivné dívčí oči, které byly trpaslíka už jednou zkrotily, rvačce náhle konec učinily. Trpaslík, shlédnuv dívku, která byla postranními dveřmi z kuchyňky do šenkovny vešla, odhodil zbraň a zvolal: „Vzdávám se na milost i nemilost, ačkoli nemusím. Ale ne- ukáže-li mi Vrána koně, kterého mi prodal, pak vás všechny..“ Patrně chtěl říci „vymlátím“ nebo podobně; leč vlídně káravý pohled Aniččin jej odzbrojil. „Nu — teď koně ukážu,“ odpověděl Vrána; „můžeš si na něm zajet třeba do horoucího pekla.“ Po těchto slovech Vrána, jenž už byl v předsíni, ruče se obrátil, aby vyšel na dvůr; ostatní se vyhrnuli za ním. Bosý trpaslík, pošoupnuv si čepici, kterou byl s hlavy vůbec ani nesejmul, koketně ku pravé skráni, urovnal si červený karafiát v knoflíkové dirce rozedraného umolousaného kabátu a zapáliv si o svíčku na stole kus viržinky, jež byl až dosud žmoulal, vyšel pak pomalu a vážně za ostatními na dvůr. Skoro v zenithu se nalézající měsíc byl v úplňku, a bledý svit jeho ozařoval předměty na velkém nádvoří dosti jasně. Kůň byl už ze stáje vyveden a stál uprostřed dvora, kde jej Vrána držel za ohlavec. Trpaslíkovi podnapilí soudruzi stáli kolem koně. Když se trpaslík přiblížil, rozstoupili se, a Ernýsek vstoupil do kola. Zůstal asi pět kroků od koně státi a změřil krásné zvíře nejdříve běžným okem znalce, když nechce ještě zkoumati podrobnosti, nýbrž zdánlivě jen ledabylo mrští okem po celku. Pak se přiblížil těsně ku koni, poplácal jej na hřbetě a pohladil po krku; na to zase na tři kroky poodstoupil a zahleděl se na vraníka, jakoby měřil jeho výšku a délku. Na to obešel koně do kola. Brzo se přiblížil, aby koně na tom neb onom místě pohladil nebo poplácal; pak zas ustoupil, aby zkoumal hlavu, nohy, prsa nebo jinou část těla z pozdálečí- Při tom vrtěl nebo kýval hlavou nebo cosi nesrozumitelného mumlal. Dle všeho zdálo se, že je s koněm, jenž stál nepohnutě jako socha, spokojen. Konečně přistoupil těsně před koně, strčil mu dva prsty levé ruky do chřípí a pravou rukou odhrnul mu hoření pysk do výše, by zkoumal zuby. Zkoumání to trvalo však jen asi tři nebo čtyři vteřiny. Kůň se chtěl vzepnouti, ale Vrána trhnuv obratně ohlavcem, připomenul zvířeti, že je v moci znalců, kteří je dovedou zkrotit, a kůň stál pak zase jako socha. Vše to dálo se, aniž by byl kdo slova pronesl. Teprve když byl trpaslík koně úplně prohlédl, ozval se Vrána: „Nu — jakž se ti líbí?“ „Líbí — nelíbí,“ odpovídá trpaslík, „teď je můj a projedu se na něm několikrát po dvoře.“ Vrána se jaksi škodolibě ušklíbl; ale nepromluvil více. „Vždyť nemá kůň žádného sedla,“ podotknul jeden ze soudruhů. „To nic nedělá!“ vece trpaslík. „Vždyť jen zkusím, jaký má krok.“ Po té obratně jedním skokem vyšinul se na hřbet vraníkův. Kůň, cítě na sobě břemeno, počal se vzpínati. Vrána, použiv okamžiku toho, hodil trpaslíkovi ohlavec a zařval jako zběsilý tur, až se to daleko rozlehlo. Zařváním tím kůň poplašen. Vyrazil z kola a počal se divoce vzpínati. „Hoďte mi nějaký bič neb aspoň kus provazu!“ volal trpaslík, nemoha koně udržeti. Kůň se vzpínal dále, a trpaslík marně se namáhal, aby jej zkrotil. „Kdybych jen nebyl bos!“ bručel mezi zuby. Skoro všickni, kdož byli výjevu přítomni, se rozesmáli; ale nikdo trpaslíkovi nepomohl, ačkoli mohl každý z nich prostě přiskočit a koně za ohlavec uchopit. Vrána, potutelně se usmívaje, vytáhl z kapsy kus provazu, jenž mu byl patrně dříve sloužil za bičík, a přiblížil se opatrně ku koni; ale místo aby byl provaz hodil trpaslíkovi, rozpřáhl se a seč síly stačily, švihnul koně přes hřbet. Vraník, divoce zařičev, vzepnul se, div že trpaslík střemhlav neslítnul, — a skokem vyrazil ze dvora na ulici a ujížděl v zběsilém úprku po zaprášené silnici směrem ku Zlíchovu. Všickni vyběhli za ním na silnici; ale koně s jezdcem už nespatřili... „Nu — nesrazí-li Ernýsek dnes vaz,“ podotknul Vrána jen tak mimochodem, „pak je opravdu dobrý jezdec. Kůň je přisleplý a jankovitý.“ Chvíli dívala se napilá společnost směrem, kterým byl bosý a rozedraný jezdec na statném hřebci jako s vichrem o závod odejel — načež se vrátila zase do hospůdky, aby — dopila. Na trpaslíka, ačkoli se pilo na jeho řád, nikdo více nevzpomněl... Originelní projížďka trpaslíkova koňmo trvala sice jen asi půl hodiny; ale v poměrně krátké době té prožil trpaslík pravá duševní muka. Byl sice dobrý jezdec; ale jeti nebo lépe řečeno letěti na splašeném koni bez sedla, bez uzdy, bez biče a bos — jest i pro výbornéno jezdce podniknutím rovněž tak nepříjemným jako nebezpečným. Jediný okamžik nepozornosti může jezdce státi život neb aspoň schromení některého údu. Trpaslík však nepozbyl chladnokrevnosti. Hned při prvním skoku obemknul střelhbitě oběma rukama koňovu šíji a přitisknuv křečovitě obě kolena nad slabiznami komoňovými, ponechal zvířeti úplnou volnost, aby je nedráždil. Zároveň vyčkával vhodný okamžik, až by kůň buď běh svůj zmírnil nebo někde se uleknuv, vzepjal se a tak postál, kdy bylo jedině možno spustiti se s něho k zemi. Kůň však ve zběsilém letu uháněl v stejném tempu po zaprášené silnici dále. V plavé záři měsíce podobal se frkající a upěněný kůň s vlající hřívou a s rozedraným bosým jezdcem svým fantastické nějaké noční příšeře. Kotouče prachu, jež se za ním valily, naznačovaly místa, jichž se byla kopyta jeho v prudkém letu dotkla. Dusot jeho byl spíše zvonivý než dunivý, neboť silnice, po kteréž uháněl, byla vyštěrkována, a podkovy daleko častěji narazily o kámen, až se pod nimi zajiskřilo, než by se byly zaryly do půdy měkčí a hlinité. Z počátku ujížděl kůň po silnici až ku Zlíchovu, kde zabočil na císařskou louku, a uháněl pak sotva slyšitelným skokem po měkké písčité půdě v polokruhu ku břehu Vltavy. Zde však, zočiv nejspíše v hladině řeky zrcadlící se měsíc, divoce zařičev, poněkud se vzepjal a změniv směr, zabočil opět ve velkém oblouku na erární silnici a uháněl po ní dále směrem jižním. V divokém úprku projel Zlíchovem a ujížděl pak dále k Chuchli, aniž by byl jen na okamžik směr změnil nebo ve zběsilém svém letu něčím zmásti se dal. Teprv u Chuchle, kde poznovu odbočil se silnice na luka, zabořily se nohy komoňovy do měkké mastné hlíny, a kůň sám za nedlouho v letu ochabnul a posléze již jen mírným poklusem dále ujížděl. Byl už svrchovaný čas. Bosý jezdec, ačkoli se byl po celou tu zběsilou jízdu choval jen trpně a nijak se nenamáhal, aby se dostal s koně, byl už zpocen a sotva dechu popadal. Nyní naskytla se mu vhodná příležitost opustiti nepříjemné a nebezpečné stanovisko. Vypásl nejvhodnější okamžik, když komoň v poklusu musil přeskočiti malý jakýs příkop. Kůň — poprvé ve své jízdě — se zastavil, aby se vzepjal a přeskočil. V tomže okamžiku pustil se trpaslík koňovy šíje a svezl se k zemi, kdežto kůň, jsa nepohodlného svého břemena zbaven, dále uháněl... Trpaslík octnul se na zemi v trávě. Pomalu vstal a stíraje si rukávem pot s čela i s tváře, díval se za koněm, jak v záři měsíce podle břehu Vltavy dále ku Zbraslavi uhání. Díval se za ním skoro deset minut, až kůň, zabočiv zase na silnici a s této kamsi do polí, zrakům jeho zmizel... Teprve nyní připomenul si trpaslík, co se s ním bylo právě dálo. Za zběsilé jízdy na splašeném koni nebylo mu k reflexím zbylo času; nyní však, když byl vyvázl z nebezpečí, rozpomenul se na vše, co bylo předcházelo. Byl sice povahy popudlivé a prchlé a kdykoli jindy byl by zajisté aspoň zaklel a přemýšlel o pomstě; ale tentokráte přelétl jen lehký, zpola čtverácký, zpola vítězný úsměv jeho tvář. „Chtěli mne podráždit,“ zamumlal polohlasitě, „ale přisám bůh — tentokráte se jim to nepodaří. Uvízli ve vlastních tenatech, a Vrána bude zejtra látrovat. Kůň je u všech všudy, litkup propit — koně i litkup musí tratit kmotr — a já mám v kapse tři stovky — mohu tedy nahradit otci peníze, jež jsem byl v kartách prohrál.“ Po té se obrátiv, ubíral se pomalu podle břehu Vltavy k domovu. Když přibyl naproti Vyšehradu, bila na pražských věžích právě půlnoc. Trpaslík zabočil zase na erární silnici a za nedlouho octnul se před krčmou, kterouž byl asi před půl druhou hodinou tak zvláštním způsobem opustil. Zvědavě připlížil se až k oknu a nahlédl do vnitř. Zpustlá chasa byla sice doposud pohromadě, ale byla skoro na dobro zpitá. Někteří, opírajíce těžké hlavy o dlaně, seděli zmalátnělí za stoly; jiní leželi na lavicích a po zemi, a jenom čtyři, a mezi těmi Vrána i kmotr, seděli posud u plných džbánků. A právě když trpaslík přiložil ucho k okenici, aby naslouchal, o čem hovoří, vzkřikl Vrána: „Sláva, třikrát sláva domácímu pánu!“ Trpaslík sebou škubnul a napřáhl pěst, aby udeřil do okenice; ale v témž okamžiku položil někdo ruku na jeho rameno. Trpaslík se ohlédnul a spatřil těsně za sebou — Aničku. „Ah, to jsi ty — Aničko?!“ pravil měkce. „Umírala jsem úzkostí,“ připomenula dívka, „a každou chvíli jsem vyběhla ven, zdali se už vracíte.“ „Nu — teď jsem tu, a kmotr i hoši se podiví, až je překvapím.“ „Ne, ne!“ zvolala dívka, tlumíc své pohnutí. „Nechoďte už mezi ně — rvačka by byla nezbytná.“ „Ty tedy nechceš?“ optal se trpaslík. „Vraťte se domů!“ naléhala dívka prosebným hlasem. „Budu mít bídnou noc — neusnu...“ „Jen jděte — prosím vás!“ Trpaslík chvíli váhal, načež se rozhodl. „Máš pravdu, Aničko,“ pravil po chvíli. „Jsem na smrt zemdlen. Třeba bych zejtra po celý den vyspával, a tobě by se stýskalo, kdybych nepřišel.“ „Ba arci,“ zašveholila chvějícím se hlasem dívka, a trpaslík, ovinuv prudce pravou ruku kolem jejího pasu, vtiskl jí políbení na čelo. V tom zazněl z krčmy drsný hlas Vránův: „Aničko! Kde je Anička? — Pivo!“ Současně bylo slyšeti prudké klepání cínovým víkem o džbán. Dívka vymknuvši se trpaslíkovi z náručí, pospíšila do krčmy. Trpaslík ještě chvíli postál, dívaje se oknem do krčmy; na to pomalu se obrátil a volným krokem ubíral se k domovu. Bydlil v jednom z oněch dvou domů, o nichž mu bylo v hospůdce zvěstováno, že mu byly připadly v dědictví. Byl to tehdáž bez odporu jeden z nejvýnosnějších a zároveň nejoriginalnějších domů v celé osadě. Na pohled sice ničím nevábil, ba odpuzoval. Byl už starý, špinavý, a místo bytů samá díra; ale poskytoval přece přístřeší čtyřiceti až padesáti duším... Dvůr byl samé haraburdí a samá smeť. Po celý rok nikomu nenapadlo, by jej zametl. Stará vrata byla zpukřelá. V noci se sice zavírala, jak bylo policejně přikázáno; ale zavírání to bylo zcela zbytečné: kdo chtěl, mohl zcela pohodlně pod vraty podlézti nebo se o ně vší silou opříti, a vrata by se byla zcela pohodlně dokořán otevřela. Přes to vše bylo v domě tom bezpečněji než kde jinde. Nikoho nenapadlo, by se byl do domu toho kdy vloupal, a kdyby tak byl přece někdo někdy učinil, byl by se trpce zklamal 	 nebylť by věru nalezl ničeho, co by bylo stálo za odnešení... Trpaslík, octnuv se před vraty, podlezl je, jako činíval pokaždé, kdykoli se v noci domů vracel, a šoural se pak pomalu po hrbolatém nádvoří dále ke své brloze — ku stáji otcovy herky... Vešel do stáje, pohladil koně a urovnav si pak v koutě trochu slámy, ulehl oblečen. V stáji bylo dusno. Kůň neustále přešlapoval, a podlaha pod jeho kopyty každou chvíli zaduněla. Jindy by si toho byl trpaslík nevšimnul; ale tentokráte byl přes všechen zdánlivý klid přece trochu rozčilen a nemohl usnouti. Zůstal tedy jen asi čtvrt hodiny ležeti, pak se zvedl, vytáhl z protějšího kouta chomout a starou houni a vynesl obé pod okno před stáj, kde si ustlal; prostřel houni na zem, urovnal si chomout pod hlavu a ulehl... Nebylo to poprvé v životě, co takto ulehl. V letě, když mu bývalo v stájí dusno, činíval tak dosti zhusta, a tentokráte byla právě noc neobyčejně teplá a přespání pod širým nebem pravou pochoutkou. Měsíc klonil se již k západu, a plavá zář jeho osvětlovala prostranný dvůr jen mdle. Na obloze bylo plno hvězd; ale netřpytily se jako za bezoblačných nocí, když měsíc třpytu jejích nepřekáží, nýbrž podobaly se bělavým, sotva viditelným tečkám na šedé, jednotvárné ploše. Trpaslík však ani zde nemohl dlouho usnouti. Z počátku díval se upřeně k obloze, jakoby v duchu po čítal nejzřetelnější bělavé tečky; konečně oči zamhouřil a přemýšlel... Na dvoře panovalo ticho takměř hrobové a jenom toto ticho bylo dle všeho příčinou, že posléze trpaslík přece zdřimnul. I zdá se mu, že nalézá se v překrásném parku, rozkládajícím se na jihovýchodním úpatí nevysoké pohořiny. Leží v trávě pod košatým jasanem. Letní slunce bylo se teprve před nedávnem vymknulo z náručí lehkých mlžin na východě. Zlaté paprsky jeho pohrávají si v listoví jasanu a v korunách košatých stromů na blízku, tvoříce po zemi různotvárné třesavé silhouetty. Na kypře zelené půdě trávníku, kde skoro splývají, mají silhouetty ty barvu šedou, kdežto na zlaté půdě žlutým pískem posypaného chodníku, jenž se vine s vršiny podle jasanu dolů k výstavnému letohrádku, tvar jejich daleko ostřeji se obráží, a šedá barva je tmavější, ba místy skoro černá. Podle toho, jak mírný ranní větřík rozhoupává koruny stromů, mění i silhouetty ty každým okamžikem svůj tvar i barvitost, laškujíce tak po zemi hravě jako nesčetné množství šedých, různokřídlých motýlů. Vůkol panuje nevylíčitelný klid, budící v duši člověka snivou touhu po neznámém blahu. Ticho ruší jen jednotvárný šumot vzdáleného malého vodopádu, jehož hukot zaznívá pod jasan jako přitlumený dech podzimního větru, když vířivý proud jeho, pominuv skoro celý park, zaléhá jen v koruny stromů na nejvzdálenějším pokraji parku. Vše to trpaslík vidí a slyší... Duší jeho táhne sladká píseň o svrchovaném blahu lidském... Pomalu zavírá oči... a bůže snů pojímá jej v měkkou svou náruč... Však co to? Z nenadání slyší rupající krok, jako když lehkonohá srnka pádí po písčité stezce s vršiny. Probouzí se. Otevřev oči, vidí, kterak s vršiny po stezce běží štíhlá dívka v bílém řasnatém oděvu... Doběhla pod jasan. Spatřivši jej ležeti v trávě, na okamžik stanula; na to se pomalu k němu blíží. Chvíli se na něj dívá, načež sklonivši se k němu níže, vtiskla políbení na jeho čelo... Tentokráte probouzí se trpaslík skutečně... Zívaje, protírá si oči; ale místo sladkého přízraku vidí před sebou v nočním šeru letní noci jen známé prosaické nádvoří a nad sebou noční oblohu, na které třpytí se nyní, an se byl měsíc před chvíli za mrak skryl, hvězdy v čarokrásném svém lesku jasně a smavě, jako když příroda slaví svůj největší svátek míru. Poznává, že pouze snil; ale sen ten, ačkoli pouhá hra obraznosti, budí v duši jeho dávnou vzpomínku. Je tomu již asi deset roků, když kdysi za krásného letního jitra vezl z rozkazu otcova s bídnou herkou jakési domácí haraburdí novému zahradnickému pomocníku do Kinské zahrady. Dovezl je až na místo a pomohl odnésti do domku, kde pomocník bydlil, načež nechav státi koně i povoz před domkem, ulehl pod nedaleký strom do trávy, by si odpočinul. Sotva ulehl, zaslechl rupání lehkého kroku v písku. Zvednuv oči, spatřil, že blíží se po stezce pomalu a vážně štíhlá, nanejvýš šestnáctiletá dívka v sněhobílém ranním rouše. Bleďoučká tvář její není sice sličná v běžném toho slova významu, ale lehce zruměněná líčka a černé plamenné oči dodávají tváři té výrazu nevýslovně miloučké hrdosti. Majíc hlavinku poněkud k prsoum nakloněnou, ubírá se podle kypře zelených záhonů, jako v sladké zadumání pohřížena. Z dálky pohlédla sice na trpaslíka pod stromem v stínu odpočívajícího, ale hned zase sklopila zrak. Teprve když se octla přímo proti němu, zvedla oči poznovu; ale na trpaslíka nepohlédla. Zrak její přelétl přes záhonek květin, načež dívka jako gazella skočila do trávníku, kde byla zahlédla osamělý karafiátek purpurové barvy. Shýbnuvši se, utrhla jej a vrátivši se zase na stezku, ubírá se klidně dále. Trpaslík nespouští s dívky zraku. Dívka popošla asi deset kroků a mimoděk se obrátila. Zraky obou se tenkráte setkaly. Z temného oka dívčina šlehnul onen divuplný blesk, jenž může i v ledových prsou roznítiti nikdy netušený plamen, z oka trpaslíkova pak rovněž tak divuplný, ale zároveň nesmělý blesk nevýslovné touhy. Možná, že dívka pohledu tomu porozuměla. Obrátilať rychle hlavu a kvapněji, než byla přišla, ubírala se dále. Trpaslík ji zrakem svým sledoval, až za nejbližším houštím zmizela... Možno-liž býti prostší, všednější reminiscence! A přece jediný tento dívčí pohled dal veškerému myšlení a cítění trpaslíkovu zcela zvláštní směr. Vrátil se domů jako ve snu. Nemyslil na nic nežli na podivnou tuto dívku, vlastně na podivný pohled její... A od toho okamžiku byl v magické moci sladkobolného pocitu, jenž člověka třeba po celý život na všech cestách doprovází. Dívky více nespatřil. Z počátku také ji nevyhledával; byltě sám ještě hošík nesmělý. Když však později přece se odvážil poptati se, kdo by byla — nemohl mu nikdo pověděti... A přece mu tvář její nikdy nevymizela z paměti, a zdálo se mu, že by ji i po letech poznal mezi tisíci. Ale což platna taková paměť chudému hochu! Dle všeho, co mu bylo utkvělo v paměti, domníval se, že to nemohla býti než nějaká šlechtična, která dlela v tu dobu u kněžny Kinské návštěvou a později odejela... Domněnka tato byla příčinou, že trpaslík počal si všímati rodů šlechtických a že prodlením času vyznal se v rodokmenech netoliko šlechty české, nýbrž i cizozemské. Avšak což platna i takováto znalost chudému hochu předměstskému, jenž počíná se již smiřovali s trudnými svými poměry životními, jenž počíná se již vzdávati naděje, kterou se byl po mnoho roků těšil: že bude se moci někdy vydati do světa, by vyhledal dívku, která byla před lety na něj jen jednou pohlédla... Pravda! Bylo to bláhové přání; ale povahy takového druhu, jako byl tento hoch, nebývají ve svých přáních vybíravy — jediné, mnohdy zcela nahodilé přání vystačí jim třeba na celý život... A vše to připomenul si trpaslík nyní, když byl procitnul z tak milého snu, v němž byl opět jednou vidinu svou spatřil tak živě, jako před lety, když ji byl shlédl poprvé... Mimovolně počal se zapřádati v milé, sladké sny. Napadloť mu, že by se snad přece mohl vydati do světa, by svou vidinu vyhledal... Zdálo se mu sice, jakoby věrné oko Aninčino jaksi káravě na něm spočívalo; ale což zmůže tento pohled oproti divuplnému blesku plamenného černého oka, na kterýž nemožno ni po letech zapomenouti?! Z nenadání trpaslík prudce sebou pohnul, jako by jej byla zmije uštkla, a střelhbité se posadil. Ruče sáhl do náprsní kapsy, vytáhl tobolku a rozevřev ji, zkoumal její obsah. Vytáhl stozlatové bankovky, jež mu byl Vrána půjčil, a počal je prohlížeti. Za panujícího šera nočního sice je rozeznal; ale nic více... Chvíli přemítal, pak zamumlal: „Nejsem-liž bláhovec? Znám přece ty kumpány, že tropí si žerty, kdy a kde jen mohou, a domnívám se že by tak nebyli učinili se mnou i dnes... Bláhovec jsem! Vždyť to jen žert. Bankovky, jež mi Vrána půjčil, jsou jistě padělány, a Vrána se mi zejtra vysměje.“ Po té klidně zase ulehl. Duší jeho vířil sice ještě po nějaký čas jiskrný proud vzpomínek; ale znenáhla jedna po druhé bledla, až trpaslík zase usnul... Jindy by byl nový domácí pán zajisté procitnul o prvním kuropění; ale tentokráte, jsa unavenější než kdy jindy, spal tvrdě, až bylo slunce už vysoko nad obzorem. Četní obyvatelé domu byli už dávno vzhůru a většina již při práci. Mnozí musili jíti podle spícího trpaslíka; ale nikdo nepovšimnul, kromě dvou řeznických chasníků, kteří vidouce jej tvrdě spáti, spletli z kusu slámy narychlo povříslo a ověnčili jím trpaslíkovu hlavu. Posléze se trpaslík probudil. Líně protírá si oči. Zdá se, že mu dobrodružství, ba i sladký sen minulé noci ani na mysli netanou. Povstav, zvedá chomout, aby jej odnesl do stáje. Ale sotva se shýbl, pozoruje, že kdosi vstoupil do dvora a nápadně kvapným krokem ku stáji se blíží. Poznav v přicházejícím známého lichváře, zůstal státi, čekaje, kam lichvář tak záhy z rána pospíchá. Lichvář, asi šedesátileté shrbené mužisko s nevýslovně^chytráckým výrazem v pouvadlé vráskovité tváři, zaměřil přímo k trpaslíkovi. „Dobré jitro, pane Lachu,“ zašveholil hlasem co možná nejpřívětivějším. Trpaslík poděkoval. „Přicházím přímo k vám, ctěný pane Lachu,“ pokračoval rychle lichvář. „Nabízím vám své služby.“ „Mně?“ opáčil udiveně trpaslík. „Ano, vám,“ odvětilo mužisko s poločtveráckým úsměvem v tváři. „Vím, že budete potřebovati peněz, a proto přicházím...“ „Chcete mi snad půjčit?“ vpadl trpaslík. „S největší ochotou, s největší radostí — na nejnepatrnější úrok — patnáct ze sta...“ šveholí mužisko s úžasnou rychlostí. Trpaslík se zamyslil. Neobyčejná tato úslužnost lichvářova byla mu nápadna i podezřelá zároveň. Po chvíli podotknul: „Pravda sice — potřebuju ... Ale čím pak bych svůj dluh splácel?“ „Eh — to nic nevadí, to se podá.“ „A kdo by za mne ručil? — Neznám nikoho!“ „Rukojmí je zbytečný,“ odpovídá lichvář, „zcela zbytečný; jen když se zaručíte svým majetkem.“ „Jakým majetkem?“ Lichvář upřel na tázajícího se udiveně pichlavá svá očka. „Vy tedy snad ještě ani nevíte, že jste zdědil dva domy?“ pravil po chvíli. V duši trpaslíkově teprve nyní se rozbřesklo. Soudruzi tedy si z něho minulé noci přece netropili šašky. Úsměšky jejích zakládaly se na pravdě. Zároveň si připomenul, že mu byl Vrána půjčil tři stovky. Ruče sáhl do kapsy a vytáhnuv bankovky, počal je prohlížeti. Lichvář, spatřiv peníze, připomenul: „Ach — vy už jste si vypůjčil?!“ Trpaslík kývnul mlčky hlavou. „Nepotřebujete tedy,“ pokračoval lichvář. „Ale nic nevadí – nic, pranic... Kdybyste někdy přece potřeboval — víte, kde bydlím... S největší ochotou jsem k službám — nejnepatrnější úrok — pro vás i třináct ze sta...“ Trpaslík sice naslouchá, ale úlisná slova lichvářova jsou mu věcí vedlejší. V duši jeho víří myšlenky zcela jiné. Pro okamžik nemyslí na dlužení peněz; před duševním jeho zrakem vznáší se milokrásná vidina, kterou byl ve snu spatřil... Lichvář ještě chvíli postál, ještě několikráte se pokusil vnutiti trpaslíkovi nějakou půjčku; ale když tento jen jednoslabičně odpovídal a posléze dotíravce nevrle odbyl, nezbylo lichváři než odejiti s nepořízenou. V průběhu odpoledne navštívilo trpaslíka neméně nežli šest osob, nabízejících vesměs půjčky různých obnosů a žádajících nejmírnější úrok. Trpaslík odbýval jednoho lichváře po druhém; ale poslední z nich, patrně nejúlisnější a nejzručnější, přece mu vnutil pět set zlatých na patnáct ze sta. Teprve při této příležitosti, když musil s lichvářem k notáři, nabyl trpaslík nezvratného přesvědčení o stavu věcí... Domů však se více nevrátil. Maje osm stovek v kapse, zamířil do Prahy a dlouho loudal se bezúčelně z ulice do ulice, zevluje na vše, co se mu před očima namanulo, a co byl dříve třeba již stokráte viděl. Největší pozornost jeho budili jako vždy jindy koně a povozy. Po každé lepší ekypáži, po každém jen poněkud svěžeji vyhlížejícím koni se ohlédl, jako se ohlíží zálibný muž po sličných ženských tvářích. Konečně k večeru se rozhodl. Zabočil do jedné z postranních ulic Ferdinandské třídy, kde bydlil známý koňař. „Máte ještě toho vraníka s lysinou na čele?“ byla první slova trpaslíkova, když koňaře shlédl. „Mám,“ zní lakonická odpověď. „Zač?“ „Tři stovky.“ „Platí,“ odpovídá trpaslík, podávaje koňaři ruku. Udiveně dívá se koňař na trpaslíka; neboť takovýmto způsobem — bez nabízení a bez smlouvání — nebyl ještě nikdy ani nejbídnější herku prodal. Koupě ta odbyta ve dvoře. „A tam to haraburdí neprodáte?“ optal se trpaslík, pohodiv nedbale hlavou do nejzazšího kouta dvora, kde stál pod malou kolnou lehký kočárek koňařův. „Proč bych neprodal?“ „Zač?“ „Nu, proto že jste při koni nesmlouval dám kočárek za stovku a — ještě vám přidám, co potřebujete k zapřáhnutí.“ „Platí,“ připomenul trpaslík a bez odkladu zaplatil koně i kočárek. V několika minutách bylo zapřaženo. Trpaslík sám při tom pomáhal. Na to se vyšinul na kozlík, vzal do levé ruky oprať, do pravé bič a švihnuv podle koně, vyjel mírným poklusem ze dvora. Nějaký čas projížděl na zdař bůh z ulice do ulice, jakoby se chtěl pochlubiti, že nejezdí více s bídnou herkou. Teprve po slunce západu zabočil na Malou Stranu a když byl i tuto skoro celou projel, popustil koni poněkud uzdu, a tento uháněl Oujezdskou branou na Smíchov. Trpaslík zastavil u hospůdky u Karasů. Chvíli práskal před vraty bičem, pak zajel do dvora a seskočil s kozlíku. Spustlá chasa, která byla v hospůdce té minulé noci popíjela, byla tu do jednoho pohromadě. Přivítala nového domácího pána, jako se vítává nejštědřejší dobrodinec. Za nedlouho seděli zase všichni v dusné hospůdce u plných džbánů. Pilo se opět na účet trpaslíkův. Ale tentokráte netropil si nikdo více urážlivých šprýmů za šťasného dědice; žertovali sice, ale žerty a šprýmy byly zcela neviňoučké. O surovém žertu minulé noci nikdo ani nehlesnul. Trpaslík sám se o něm nezmínil, a tak popíjeno vesele a bezstarostně jako o závod. Ve dvou hodinách byli všickni zpiti. Jedině trpaslík zůstal jako vždy jindy střízliv. Byl jaksi zamlklý, a rtům jeho neuklouznul ani jediný vtip... S Aničkou, v jejíž tváři se zračil tichý zármutek, hrubě ani nepromluvil. Teprve po půl noci, když zůstaviv zpité kumpány v hospůdce, vyšel na dvůr, aby odejel domů, promluvil k dívce, která jej doprovázela, několik vřelejších slov. A když pak vyskočil na kozlík, podal jí ještě naposledy ruku. Dívka ji křečovitě stiskla a odvrátivši se, setřela dvě slzy, jež jí byty skanuly po tváři... Trpaslík švihnul bičem podle koně a vyjel ze dvora. Dívka vyšla před vrata a dívala se za odjíždějícím, až zmizel. Na to se vrátila do hospůdky, zasedla do koutka a nevědouc skoro ani proč, usedavě se rozplakala... Od té doby byl nový domácí pán jako vyměněn. Příštího dne se postaral o nový elegantní oblek a vyjel si ve svém kočárku a se svým koněm do okolí. Vrátil se z výletu toho pozdě na večer. Jel sice okolo hospůdky, v kteréž byl druhdy skoro každodenně několik hodin strávil; ale tentokráte se tam nezastavil. Jel přímo domů a ulehl jako obyčejně v otcově stáji. Na výhodnější byt a na větší pohodlí vůbec ani nevzpomněl. Vědomí, že má vlastního koně a kočár a že si může vyjeti kamkoli mu libo, úplně mu stačilo. S vydluženými penězi byl arci velmi brzo hotov a musil si vydlužiti poznovu. Půjčeno mu bez okolků a opět na slušný úrok. Maje dostatek peněz, vyjížděl si nyní každodenně do okolí. Z počátku jen na půl dne, později na celý den a ještě později na dva, ba i více dní. S bývalými přáteli svými zřídka kdy se scházíval, a žádný z nich se libůstce jeho nedivil. Věděliť všichni, že jest náruživý milovník koní a že vždycky toužíval po cestování; ale přes to vše ani jediný z nich pravou příčinu trpaslíkových výletů netušil. A kam trpaslík zavítal, všady budil nemalé podivení. Přijelť vždy sám a ačkoli nikdy penězi neskrblil, ba často i marnotratně rozhazoval, přece si vždy koně a povoz svůj obstarával sám. Vedle toho budila nemalou pozornost zvláštní jeho zvědavost. Všady se vyptával po šlechtických sídlech a jakmile se o některém dověděl, zůstal vždy tak dlouho na místě, až všechny členy šlechtického rodu, jenž tu meškal, na vlastní oči spatřil. V podivné této libůstce pokračoval s bezpříkladnou horlivostí. Po měsíci zůstával mimo rodiště již často celý týden a později ještě déle a vracíval se pak domů jen tenkráte, když mu došly peníze. Kruhy, jež ve svém povoze konal, byly vždy větší. V průběhu jediného roku sjezdil celé Čechy a spatřil tak všechny členy šlechtických rodů, jež tu dobu právě v Čechách meškaly. V jediném tom roce kontrahoval značné dluhy a když pak kdysi z delšího výletu zase se vrátil, činil mu při nové půjčce jeden z věřitelů jakési obtíže. Trpaslík se dlouho nerozmýšlel. Opustiv lichváře, zajel ku své stařičké tetě, které učinil nabídnutí, že jí jeden ze zděděných domů za jistou, poměrně dosti mírnou náhradu postoupí úplně. Teta návrh ten přijala, a po vyřízení všech právnických formalit vyplacena trpaslíkovi smluvená částka. Trpaslík zaplatil všechny své dluhy a se zbytkem — asi patnácti tisíc zlatých — vydal se na další okružní cestu. Za ten čas byla se s trpaslíkem stala podstatná změna. Posavadní jeho záliba v koních byla se změnila v neskrocenou vášeň. Spatřil-li koně, který se mu zalíbil, vynaložil vše, aby se stal kůň ten jeho vlastnictvím. Peněz v ohledu tom nikdy nelitoval a mnohdy koně třeba pateronásobně přeplatil. Avšak žádný kůň ho příliš dlouho netěšil. Obyčejně za čtrnácte dní, mnohdy i za týden jej na dobro omrzel a musil býti stůj co stůj jiným nahražen. Našel-li se kupec, bylo pro koně dobře, zůstal aspoň na živu; nevyskytl-li se kupec ve čtyřiadvaceti hodinách, zaplatil kůň osudnou nahodilost tu svým životem — trpaslík zajel obyčejně kamsi na osamělé místo a tam se koně několika ranami z revolveru zbavil. Jiné vášně kromě této trpaslík neznal. Karbanictví, v němž byl druhdy v kruhu svých předměstských přátel tak vynikal, bylo jej na dobro omrzelo. Jen někdy, když meškal dlouho v některé osamělé hospůdce na čekání a příliš dlouho se díval na vášnivé karbaníky, nemohl přece odolati a zahrál si hodinku nebo dvě. Leč stalo se to, jak již připomenuto, zřídka kdy, a trpaslík vždycky vyhrál. Ba štěstí mu v kartách přálo takovou měrou, že kdyby byl hrál pravidelně každý den, byl by si výhrami zajisté z větší části nahradil ohromný výdaj za šílenou výměnu koní. V rodišti jeho arci nikdo netušil, co trpaslíka vábí do světa. Nápadná změna povahy jeho však již po roce takměř nikomu z jeho přátel a známých neušla. Druhdy veselý a vtipný hoch byl se stal přes všechen svůj dobrodružný život zádumčivcem. Kdykoli zajel domů, vždy se zastavil ve své staré hospůdce a vždycky tu pito na jeho účet až do svítání; vždycky tu zpíváno, a šprým takměř ani neustával. Jen on jediný byl v kruhu veselých svých známých zamlklý, málomluvný a sedával za stolem se zakaboněným čelem. Ptávali se ho, co mu je; snažili se ze všech sil, aby jej rozveselili; ale nejbujnější žert, nejpernější vtip zůstal obyčejně bez účinku, a na dotazy, nechť vážné nebo žertovné, trpaslík nikdy přímo neodpověděl. I po jeho odchodu mudrováno často v kruhu jeho přátel o této změně; ale nikdo nemohl si ji vysvětliti, nikdo nemohl udati příčinu, ba nikdo změny té ani nechápal. Nezbyl tudíž nežli jediný výklad, který časem svým všickni přátelé a známí trpaslíkovi akceptovali: že se stal Arnošt Lach podivínem... Také o jeho poměru k Aničce nikdo se nedozvěděl. Vědělit sice všickni, že trpaslík dívku tu, sirotka to po jakéms továrním dělníku, návidí; ale že by buď on k ní nebo ona k němu chovala zvláštní nějaké sympatie, nikomu ani nenapadlo. Dívka ta sice přisluhovala i po té, když se byl Lach domácím pánem stal, v hospůdce u Karasů jako kdy jindy; ale asi po třech čtvrtích roku z nenadání zmizela. Nikdo nevěděl kam, a skoro nikomu nenapadlo, po tom se píditi. Asi po čtvrt roce zase se vrátila. Byla bledá, sesláblá a smutná. Každodenní hosté v hospůdce, zejména Lachův kmotr a koňař Vrána, ji přivítali přívětivě, ba přátelsky a vyptávali se, kde byla; ale Anička nikdy nepověděla a skoro vždy se dala do pláče... Zdraví Aniččino bylo podryto. Chřadla a vadla vůčihledě a za několik měsíců zemřela… V tu dobu meškal již trpaslík na své bludné potulce mimo Čechy. Tajemná, démonická moc hnala jej vždy dále. Cesta jeho šla od jednoho města k městu, od osady k osadě, od jednoho zámku nebo letohrádku šlechtického k druhému… A před duševním zrakem jeho vznášela se neustále sladká dívčí tvář, po jejímž spatření tak nevýslovně prahnul... Procestoval Dolní a Horní Rakousko, projel Solnohradskem, Štýrskem a Korutany, navštívil Tyrolsko a zabočil pak do Uher... Dvě leta strávil na této podivínské cestě. Mnohdy se mu arci zastesklo po domově; ale dokud měl peněz, nepomyslil na návrat. Když pak peníze docházely, byl nucen vrátili se, aby si zaopatřil — nových... Přijel; leč přátelé a známí jeho skoro ho nepoznali. Byl osmahlý jako cigán; zamračený, nevrlý, popudlivý a takořka na nikoho nepromluvil. Jen oko jeho plálo zimničním ohněm... Zaopatřil si peněz podobnou operací finanční jako posledně, postoupiv tetě druhý svůj zděděný dům v ceně sto šedesáti tisíc zlatých za pouhou polovici... Sedmdesát tisíc si deponoval a s desíti tisíci vydal se na další cestu... Tentokráte zajel přímo do Uher a konal cestu klikatě, zajížděje z Uher do Haliče a odtud nazpět do Uher. Asi po dvou letech peníze mu došly. Tentokráte se více nevrátil. Psal si pouze pro dalších deset tisíc, a byly mu poslány... A zase putoval od města k městu, od osady k osadě, od jednoho zámku a letohrádku, ba od jednoho statku nebo dvora šlechtického k druhému — — Minulo asi deset roků, aniž by se byl trpaslík navrátil. Byltě v té době procestoval celé Rakousko a meškal právě v Sedmihradsku, kde skládaje sám sobě účty, shledal, že mu zbývá z veškerého jmění již jen asi pětadvacet tisíc... Ale na návrat přece ani nepomyslil, ani když byl k němu – donucen... jednom z osamělých zámků knížete Eszterházyho v divoromantické krajině na hranicích Bukoviny byl totiž v obrazárně spatřil obraz své — vidiny... Dlouho stál v němém zanícení před obrazem čarokrásné dívky... Teprve když mu praveno, že originál strávil v zámku tom posledních pět nebo šest roků v úplné odloučenosti od světa a že nyní mešká v Pešti — vyrazil jako šílený ze síně a vydal se na cestu nazpět k Pešti... Tentokráte však to nebyla pouhá cesta, nýbrž šílený let. Měl výborného koně, a jenom tím možno vysvětliti, že v několika dnech octnul se asi čtyři hodiny cesty před Peští. Schylovalo se právě k večeru. Jel malou pusztou, a dokmitávající paprsky letního slunce osvětlovaly již jen spoře pustou pláň. Z nenadání se mu zdá, že vidí před sebou temný jakýsi bod. Pobídnuv koně k poklusu, rozeznává za nedlouho jezdce a ještě později vidí zcela zřetelně, že není to jezdec, nýbrž — jezdkyně. Pobídl koně svého k poklusu prudčímu. Jezdkyně jede volně pusztou ve velikém oblouku. Zdá se mu, že ji musí v několika minutách dohoniti. Švihá do koně, jenž uhání po pusztě, seč síly jeho stačí, a posléze jezdkyni dohonil... Jezdkyně se poohlédla, a trpaslík poznal svou — vidinu. Divoký výkřik radosti vydral se mu z prsou... Sličná jezdkyně, výkřikem tím postrašena, pobídla koně v cval. Trpaslík ujíždí v zběsilém úprku za ní; ale kočárek s unaveným již koněm zůstává vždy více pozadu, a jezdkyně se vždy více vzdaluje... Na čele trpaslíkově vyvstává pot, oko jeho je vášnivě rozjiskřeno. Švihá do koně jako zběsilec... Marně však. Kůň vždy více umdlévá. Trpaslík obrací bič a bije do koně bičištěm... Náhle kůň se vzepjal a — klesá... S vytřeštěným okem dívá se trpaslík za temným stínem ve večerním šeru vždy více mizící své vidiny... Chvěje se rozčilením. Srdce jeho divoce buší, krev žene se prudce k mozku a zase nazpět k srdci. Ani neví, kdy vidina zmizela... Když se byl posléze vzpamatoval, vidí, že rozprostírá se před ním v nočním šeru široká puszta. Kůň leží na zemi se zlomenou nohou... Trpaslíkovi nezbývá než vydati se na další cestu pěšky. Ubírá se tímže směrem, v kterém byla jezdkyně ujela. Bloudí hodinu, dvě, ba déle... bloudí do půlnoci, až pak vysílením kdesi sklesl k zemi – – – Trpaslík procitnul z mrákotného sna v pešťské nemocnici. Když se pozdravoval, vypravováno mu, že byl jakýmsi czikosem na pusztě beze smyslů nalezen a z útrpnosti do města dopraven. V horečných snech, provázejících vracející se zdraví, vídal trpaslík místo luzného, okouzlujícího obrazu démonicky svůdné své vidiny miloučkou, ale nevýslovně zádumčivou tvář dívky, které byl druhdy — dokud neměl prostředků k bludné cestě světem — upřímně nakloněn... Palčivé, ba žhavé vzpomínky, lítost a útrpnost vzbudily v duši jeho neodolatelnou touhu po domově ... Sotva mohl povstati s lože, pomýšlel na návrat; ale k nemalému svému zděšení shledal, že nemá prostředků na cestu. Zbytek peněz — několik set zlatých — byl mu nejspíše na pusztě někým ukraden. Telegrafoval a psal pražskému bankéři, u něhož měl deponovaný zbytek svého jmění; ale nedostal žádné odpovědi. Psáti nebo telegrafovati někomu ze svých známých se styděl, a tak mu nezbylo než vydati se na cestu pěšky. Prožebral se až do Prahy, kam přibyl rozedrán a k smrti unaven. První jeho návštěva platila bankéři; ale zde se dověděl, že bankéř ten, zpronevěřiv svěřené mu jmění celé řady osob, nalézá se ve vyšetřovací vazbě. S napjetím veškerých svých sil dobelhal se trpaslík do svého rodiště, kde zaklepal na dvéře svého kmotra... Z milosti poskytli mu přístřeší, z milosti živili jej nějaký čas a ošetřovali, když byl znovu ochuravěl, jako svého vlastního syna... Zdraví jeho však bylo podryto. Akutní choroba učinila za nedlouho konec jeho životu... Přátelé a známí jeho vystrojili mu slušný pohřeb — s hudbou, s mládenci a družičkami, jak bývalo druhdy tak často ve zvyku, když pohřbívali člověka mladého... A po pohřbu zašli muzikanti, mládenci i družičky a větší část oněch, kteří byli zesnulému poslední úctu prokázali, do zamilované druhdy hospůdky zemřelého u Karasů. Sešli se tu opět všickni, kteří tu byli s domácím pánem před lety tak často sedávali: kmotr jeho, koňař Vrána, a všickni ostatní veselí kumpáni. Popíjeno, zpíváno i tančeno... Po prvním tanci přistoupila jedna z nejmladších družiček – asi desítileté, bledé, suchoučké děvčátko — k trpaslíkovu kmotrovi, jenž seděl s koňařem Vránou za stolem nedaleko dveří, a podalo mu zapečetěný list. Kmotr jej rozpečetil a počal čísti... Oči se mu zalily slzami. Když dočetl, podal list mlčky Vránovi. Avšak i tomuto se zaleskla při čtení v očích slza... List byl od matky děvčátka — od oné Aničky, kterou byl zemřelý trpaslík miloval... Psala v něm prostě, co byla vytrpěla, když ji trpaslík opustil; prosila, by jí odpustili, že se nikomu z nich, ba ani trpaslíkovi nezmínila, že stala se matkou, a žádala, by neopouštěli ubohého sirotka, jenž jim tento lístek dává po smrti svého otce... Ku konci lístku snažně prosila, by děvčátku nikdy nepověděli, kdo byl jeho otcem... Přání tomu vyhověno. Kmotr trpaslíkův, vyzvěděv, že bylo děvčátko až dosud z útrpnosti vychováváno chudičkou rodinou nádennickou, přijal je za vlastní a kromě koňaře Vrány nikdo se nedověděl, že otcem děvčátka byl nešťastný — zbožňovatel kněžny Eszterházy... 
 

 

