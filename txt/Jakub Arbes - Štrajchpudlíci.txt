Pomžívá... Sotva viditelné mrazivé atomky poletujou ve vzduchu. Prudký, vířivý vítr rozvívá je do všech úhlů světa a jenom občas žene je tím neb oním směrem. A všady, kudy táhnou, označujou bludnou jejich dráhu různé, nevylíčitelné zvuky od veselého, jásavého zahvízdnutí po kvílivé úpění, od temného hukotu až po drkotavé dunění. Obloha jest jednotvárně šedá; nikde ani mráčku, ni jasnějšího obláčku, tím méně nějakého místečka, kterým by pronikal byť sebebledší azur ovzduší. Zdá se, jako by se byl mračný Boreáš ve své tajemné říši ledovýma rtoma na svět prozatím jen jednou pousmál, – a přece již vše, čemu v přírodě úsměv ten platil, truchlí, vadne a hyne, slovem bledá, krutá a přece tak čarokrásná královna severu může každým okamžikem nastoupiti neobmezenou svou vládu. Nad venkovskou krajinou rozkládá se zádumčivé šero listopadového jitra. Z větší části již skoro úplně holé stromy trčí smutně k obloze; po polích a lukách prohání mrazivý vítr šedé prouhy mlžin a v dáli pod lesnatými kopci šourají se pomalu těžší mlhy jako fantastické příšery. A přece jediný pohled po okolí stačí k poučení, že za příznivého počasí možno se zřídka kdy octnouti v krajině rozkošnější. Před námi rozkládá se asi hodinu cesty dlouhá a podobně široká kotlina. Bělavá silnice, počínající na východní straně v hustém lese jako pouhý šedý pruh, vine se v četných záhybech po kopcích do kotliny, a protínajíc tuto napříč, táhne se taktéž v četných oklikách zase po kopcích vzhůru, až v dáli splývajíc s obzorem mizí. Uprostřed kotliny, a sice tam, kde sklání se silnice nejhlouběji, stojí uprostřed rozsáhlého parku nevelký, ale roztomilý letohrádek. Park jest zčásti zbytek velkého lesa: duby, javory, jedle, smrky a olše jsou přirozenými jeho okrasami; ostatní vytvořila dovedná ruka lidská. Všechny stromy jiného druhu, všechny keře, všechny květiny a traviny, slovem vše, čím liší se umělý park od obyčejného lesa, musilo býti po nadlidském namahání, s kterým bylo mýtění spojeno, aklimatisováno. Byla to práce půl věku trvající a prováděli ji různí vlastníci rozkošného tohoto zákoutí s nevšední vytrvalostí. Teprve předposlední vlastník, dav prodlením několika roků mýtiny kolem parku proměniti v role a luka, odhodlal se ku stavbě letohrádku na nepatrné vyvýšenině uprostřed parku, takže budova vypíná se nad nejvyšší vrcholy staletých dubů. Letohrádek jest práce neobyčejného talentu stavitelského, polo zámek staršího slohu, polo budova moderní, vyhovující všem požadavkům sybaritství. Od silnice táhne se stinné stromořadí topolů až ku pokraji parku, kterýmž pak vede cesta dále pod stoletými duby, jichž splývající koruny tvoří nad cestou zelený baldachýn. Náhle cesta zabočí napravo a před zrakem objeví se hlavní vjezd a za ním široké, dvojité schodiště žulové. Jedna část schodiště vede přes obrovskou verandu do dvora, druhá vybíhá v imposantní chodbu sloupovou, kterou se vchází do hlavních apartementů letohrádku. Ze sloupové chodby viděti vpravo a nalevo na trávníky a záhony v bezprostředním okolí letohrádku. Stinné besídky, četné vodomety a vkusné skleníky, které odtud viděti, vábí sice nemálo; ale ještě vábnější jest na konci chodby elegantně dekorovaný vchod, kterým se vchází po několika zarůžovělých mramorových stupních do prvního a jediného patra budovy. Po obou stranách schodiště viděti v širokých a vysokých výklencích podstavce se sochami z kararského mramoru; nad nimi splývají drahocenné draperie; na konci schodiště počíná chodba a přímo proti schodům jsou široké dvéře s okrasami řídké práce řezbářské. Vpravo a vlevo od těchto dveří, kterými se vchází do salonu, táhnou se dlouhé, vysoké chodby, vydlážděné šestihrannými dlaždicemi, střídavě z šedého a bílého mramoru. Po obou stranách jsou vysoká okna a mezi nimi v hlubokých výklencích vzácné květiny. Chodbou nalevo možno přijíti ku schodům, spojujícím přízemí s prvním patrem, chodbou napravo k vlastnímu bytu: k jídelně, budoáru a ložnici. Překvapuje-li už zevní úprava budovy, vyniká úprava vnitřní bohatostí, nádherou a elegancí. Prostorný salon, v němž možno pořádati plesy pro padesát osob, jest vyozdoben přímo s knížecím přepychem. Podobně jsou okrášleny všechny ostatní komnaty, z nichž nad jiné vyniká ložnice, do které se vchází z malého, elegantního budoáru. Je to podlouhlá, vysoká komnata o čtyřech oknech, z nichž dvě vedou na východ, jedno na západ a jedno na jih. Z každého okna jest viděti nejen do parku, nýbrž i přes koruny nejvyšších stromů dále do krajiny na pole a luka a přes tyto až na lesnaté kopce, kterými jest obzor ohraničen. Podlaha ložnice jest pokryta těžkými asiatskými koberci, plafond okrášlen malbou na omítce a na stěnách rozvěšeno několik olejových obrazů v barokových, silně pozlacených rámcích. Uprostřed stropu visící vkusný tříramenný korunní svícen s alabastrovými koulemi je vzácná práce stříbrnická. Baldachýnové lože s purpurovými hedvábnými čalouny nalézá se těsně u bezokné stěny na estrádě potažené tmavozeleným sametem; před ložem jest prostřen koberec z tygří kůže a souměrně po obou stranách jsou umístěna dvě obrovská zrcadla. V třech koutech komnaty viděti exotické květiny, z nichž nad jiné vynikají palmy; v koutě čtvrtém jsou vkusná kamna. Vchod do ložnice vede z budoáru a jest od něho oddělen drahocennými portiérami. A právě za tohoto pošmurného listopadového jitra panovalo nejen v letohrádku, nýbrž i v ložnici, právě popsané, ticho déle než obyčejně. Kdo z lidí letohrádek obývajících probudil se v obvyklou dobu, zůstal následkem nepohody v teplé komnatě nebo vyšel na dvůr nebo jinam jen z potřeby nejnutnější a počínal si přitom tak opatrně a tiše, jako by žil v klášteře nejpřísnější řehole. V ložnici samé zůstaly záclony baldachýnového lože tentokráte až do deváté hodiny spuštěny. Šerý přísvit ranní, vnikaje nezastřenými okny dovnitř, dodával ložnici přes všechnu nádheru rázu poněkud zádumčivého, skoro až truchlivého. Možná, že by bylo hluboké ticho v letohrádku potrvalo ještě déle. Náhle ozval se však štěkot psů, zřejmý to důkaz, že octnula se v bezprostředním blízku cizí osoba. V témž okamžiku pohnuly se v ložnici záclony baldachýnového lože. Po chvíli porozhrnula záclony ty bělostná, takměř průsvitná ručka, takže šerý přísvit ranní vnikl na lože, kde pololeže a polosedě někdo odpočíval. Po několika okamžicích vynořila se ze sněhobílých atlasových podušek zarůžovělá bosá nožka, nato druhá, a hned poté sesmekly se obě nožky přes pelest; – postava na loži usedla. Je to asi dvacítiletá ženština v bílém, na prsou poněkud rozhaleném nočním rouchu. Tvář její připomíná tvarem i výrazem nevýslovně půvabné tváře madon Murillových. Nevábí jemností a měkkostí tahů, které zdají se býti v jakémkoli osvětlení odleskem tiché, oddané a blažené duše, nýbrž výrazností ušlechtilé tváře ženy ohnivé duše, která nedovede milovati než plamenně, se sžírající vášní. Poněkud snědá, tu a tam našedlá pleť její jest v přísvitu listopadového jitra místy barvy skoro až olivové; kypré, takřka rozžhavené rtíky, hluboké, smyslné, černé oko s hustými hedvábnými řasami a jemně sklenutým, lesklým obočím dodávají však tváři mladistvé svěžesti. Bohatý, havraní vlas jest rozpuštěn a splývá nazad, čímž nabývá tvář výrazu mírné ustrašenosti a přísnosti zároveň. Tělo té ženy jest štíhlé a přece poměrně dosti kypré; plná, kypící prsa, oblé ruce a ramena prozrazujou spíše mladistvou ženu nežli pannu v prvním rozkvětu. Několik okamžiků zůstala klidně seděti, držíc si levou rukou porozhalený šat na prsou, pak sáhla pravou rukou nazad a shrnula bohatý svůj vlas přes pravé rameno na prsa, čímž tvář její nabyla výrazu koketně smyslného, skoro bachantického. Ohnivý zrak její, jenž byl chvíli plaše po ložnici těkal, utkvěl na okně k východu obráceném, kterým jest viděti část šeré, jednotvárné oblohy, na které chladné slunce listopadové jeví se pouze v podobě velké, žlutavé skvrny bez lesku a zdánlivě i bez významu. Chvíli dívá se na tuto skvrnu, jako by zkoumala její povahu; pak kypré rty její zašeptaly: „Slunce proráží mlhavý závoj – bude přece jasno!...“ Nato prudce povstala. Teprve nyní lze poznati, že to postava vysoká, skoro majestátní, že to mladá žena v plné síle a v stavu požehnaném. Zarůžovělé bosé nožky, dotknuvše se měkké tygří srsti před ložem, rychle postoupily o krok, jako by se byly dotkly řeřavého uhlu, a vklouznuvše do elegantních trepek granátové barvy, učinily několik kroků po měkkém koberci a zastavily se těsně u toaletního stolku. Podkasavši si noční roucho, sáhla mladá žena pravou rukou po černé stužce na stolku, shrnula vlas svůj zase nazad, a sepnuvši jej vzadu stužkou, vjela oběma rukama současně do vlasů nad skráněmi, kde vlas svůj lehce načechrala. Teprve tím nabyla tvář její pravého výrazu, jaký se jevil na veliké podobizně její, která visela mezi okny na stěně východní. Je to tvář uchvacující, rozplameňující krásy. Jemnost a smělost, oddanost a plamenný cit zračí se v ní harmonicky teprve nyní, když duše počíná vzpomínkami oživovat. Hrdě a přece jemně vyklenuté hladké čílko, úzký nos antické bezúhonnosti, oblá brada a velké ohnivé oči nabývají pravého výrazu teprve teď, když skoro samolibě se usmívající rty zašeptaly několik milostných slov a zašpoulily se k polohlasitému zpěvu. Po několika nejistých, poněkud rozplynulých tónech splynula s kyprých rtů jasným sopránem zcela srozumitelně následující sloka španělské romance: Eres dueňa de el lugar, vandolera de las almas, iman de los álvedrios, linda alhaja! Tklivé zvuky dumavého nápěvu tetelily se ještě vzduchem, když štěkot psů ozval se poznovu a daleko prudčeji nežli po prvé, jako by se byli psi před letohrádkem na někoho vrhli. Sličná žena, byvši takto ze svého zpěvu vyrušena, popošla k oknu, kterým bylo viděti do dvora, a nezhlednuvši tam nic nápadného, ustoupila po chvíli zase doprostřed ložnice a zahleděla se snivě na vlastní svou postavu, obrážející se v jednom ze dvou obrovských zrcadel, symetricky po obou stranách lože rozestavených. Viděla se v něm od hlavy až k patě, a lehynký úsměv samolibosti přeletí spíše vážnou a zádumčivou, než bezstarostnou blažeností zářící její tvář. Čím déle však se dívala na svou ztepilou postavu v podkasaném a na prsou porozhaleném bělostném rouše, čím déle pohlížela ve výraznou svou tvář jižního typu s tím hlubokým, ohnivým černým okem, z něhož mohl každým okamžikem šlehnouti blesk divoké vášně, tím více mizel s tváře její koketně samolibý výraz, tím více vkrádaly se v tvář tu známky jemné, tklivé sensitivní duše, až posléze nabyla výrazu svrchované oddanosti, jakého jest schopna jen tvář milující ženy v okamžicích nejvyšší rozkoše. Nevýslovně sladká bolest zdála se rozchvívati její duši a odlesk bolesti té zračil se právě v její tváři s onou věrností, s jakou se v ní zračíval každý význačnější pocit vůbec. Lehynký nádech ruměnce zbarvil její líce; oči počaly se lesknouti magickým žárem sladkých vzpomínek a purpurové rty, jež byly před chvílí polohlasitě zpívaly, poněkud ještě se třásly, jako by se na nich zachvívalo ono plamenné políbení, kterým byla čarokrásná žena ta posvětila nejsladší okamžik svého života. V tu chvíli spočívalo ve tváři její neodolatelné, uchvacující kouzlo dobroty, laskavosti a nejvyšší milosti zároveň. Démon jižní krve byl v duši její postoupil místa tichému andělu severu, jehož dech nerozplameňuje, nýbrž zahřívá, jehož pohled nerozpaluje, nýbrž konejší a tiší, jehož laskavé slovo bolesti nejitří, nýbrž vlévá hojivý balzám v rány nejpalčivější... Promluvila sama k sobě šeptmo několik slov cizím přízvukem. Hlas její chvěl se vnitřním pohnutím, jako se zachvívá růžový lístek, když se ho motýl dotkne svým křidélkem – šeptalať cosi, co nemělo pro nikoho v širém světě smyslu aniž významu, a šeptala to komusi, kdo posud ještě lidského hlasu nezaslechl – zašeptalať několik sladce bláhových slov k sladkému plodu pod svým srdcem... V duši její byl se snad po prvé v životě ozval tajemný hlas mateřské lásky... Zdálo se, že mu posud ještě nerozumí, že ho posud ještě nechápe; ale mluvil k ní přece tak nevýslovně vábivé, že by jej byla uposlechla, kdyby byl zněl sebe temněji... Tušila, že veškera slast pozemského štěstí, že žádná rozkoš světa nevyrovná se pocitu, jenž vzbudiv se v duši její, znenáhla vypuzoval všechny ostatní pocity, tušila, že i bytost, která jí byla až dosud vším, znenáhla počíná v srdci postupovati místa komusi, kdo jí do nedávná nebyl ještě ničím a zanedlouho bude idolem, před kterým bude klekati jako před modlou, jejž bude v nejsladším rozechvění líbati a jejž by dovedla líbati bez ustání až do posledního vzdechu svého... Stojíc po několik minut bez pohnutí před zrcadlem, dívala se sice upřeně sama na sebe; nicméně myšlenky a city její zabývaly se zcela jiným předmětem; snilať o něčem, co nezdálo se býti s její osobou ani v nejnepatrnější souvislosti. Později svezl se zrak její k podlaze a utkvěl na purpurovém jednom kvítku uprostřed šedé arabesky, kterými byl pestrobarevný koberec indický pod jejíma nohama protkán. Zdálo se, že v duši sličné ženy vystupuje z jasných obrazů znenáhla obraz temnější, ba snad i nevlídný... Tvář její přeletěl lehký mráček. Sehnula se, a když se byla několik okamžiků pozorně na kvítek u svých nohou dívala, poklekla na jedno koleno, by mohla drobný kvítek bedlivěji pozorovati. Teprve nyní objevily se jí jemné lístky kvítku co práce rovněž tak umělá jako namáhavá. „Která asi ruka tě tkala?“ zašeptala měkkým hlasem. „Zda drsná ruka muže pracujícího v potu tváří, aby svým dětem opatřil skyvy nejnutnějšího chleba, neb útlá ručka trpící dívky?... Možná, že horká slza skanula na tebe dříve, nežli jsi na okamžik potěšil oko někoho, kdo nemá ani tušení, jak často a jak hořce se mnohdy pláče nad prací, která jest určena jiného potěšiti.“ Vtom sebou prudce pohnula a ohlednuvši se přeletěla plachým zrakem ložnici; zdáloť se jí, že byla zaslechla jemný šelest v budoáru, z kterého se vcházelo do ložnice. Chvíli pozorně naslouchala; ale kromě kvílivého větru, jenž právě mocněji zalehl do oken, až zařinčela, neslyšela jiného zvuku a sklonila se zase ku kvítku u svých nohou dívajíc se naň, jako se dívá zamilovaná dívka na první fialku, již byla z jara mimoděk v některém záhonku své zahrádky nalezla. Venku skučel vítr vždy divočeji a jediné tím lze vysvětliti, že čarokrásná žena nezaslechla rupot kroků v budoáru, že sobě nevšimla, kterak kdosi opatrně rozhrnul portiéry a hned zase couvnul, jako by byl na rozpacích, má-li vejíti čili nic. Dle všeho rozhodnul se zanedlouho pro první. Po několika vteřinách rozhrnuly se portiéry poznovu a do ložnice vkročil tiše jako stín muž atletické postavy, širokých plecí a apatického, hustým tmavým vousem zarostlého obličeje. Na pohled mohl býti asi čtyřicet roků stár. Drsné, skoro zdivočilé tahy jeho tváře, vráskami napříč rozryté čelo, hluboko zapadlé, takřka příšerně planoucí černé oko, husté obočí, dlouhé řasy, zcuchaný vous a vůbec celé vzezření činily právě v tomto okamžiku dojem přímo odporný. Byl oděn v prostý sešlý šat vybledlé barvy; šedé spodky v zablácených vysokých botách, hnědá kazajka a čepice s širokým kolem, kterou měl doposud ještě na hlavě, odporný dojem jeho tváře ještě zvyšovaly. Zdálo se, že byl konal pěšky delší cestu; šat jeho byl mokrý, ačkoli nepršelo, nýbrž jen pomžívalo. Chvíli stál nepohnutě jako socha, upíraje svůj zrak na ztepilou postavu ženy, která byla k němu zády obrácena a jejíž postava a zčásti i tvář obrážely se v protějším zrcadle. Nato založil ruce, a nespouštěje zraku s klečící ženy, čekal, až buď vstane nebo se obrátí. Zamračená tvář jeho nevěstila právě nic příznivého; zračiloť se v ní cosi jako hněv a zášť nebo hluboká nenávist; ale přesto jevila klid člověka na vše připraveného. Sličná žena, nemajíc ani tušení, že jest někým pozorována, po několika minutách povstala a zrak její utkvěl v zrcadle, v němž obrážela se nyní nejen její postava, nýbrž i postava neznámého muže... Výkřik zděšení vydral se jí z prsou. Líce její rychlostí blesku zahořela jako granátová jablka. Obrátila se sice prudce, jako by se chystala k obraně, ale zůstala s vykročenou pravou nohou jako v ztrnutí stát. Rozjiskřený a přece ustrašenost jevící zrak její utkvěl na tváři neznámého, který stál bez pohnutí se založenýma rukama na témž místě, s kteréhož byl již po několik minut sličnou ženu pozoroval. „Kdo jste? Jak sem přicházíte?“ vyrazila po krátké přestávce žena přitlumeným hlasem ze stísněných prsou. Současně strhla perský šál s blízkého stojanu, a přehodivši jej přes sebe, zahalila si takto krk a ňadra. Neznámý ani sebou nepohnuv mlčel. Bodavý zrak jeho upřen byl na její tvář, která právě v tomto okamžiku náhlého leknutí a hněvu byla uchvacující krásy. Zračilať se v ní vášnivá duše s veškerým svým ohněm, sálajícím z rozjiskřených očí, z uzardělých lící i z purpurových, takřka rozžhavených rtů. Kdyby byla mohla sličná žena tvář neznámého jen několik okamžiků pozorovati, nežli se zraky jejich setkaly, nebylo by jí ušlo, že náhlá změna v její tváři nezůstala nyní na neznámého bez účinku. Obličej jeho, předtím mračnou zpupnost jevící, po prvním pohlednutí v tvář čarokrásné ženy náhle se vyjasnil a místo příkré, skoro drzé vyzývavosti, která se v něm byla po několik minut zračila, jevil nyní podobné, ovšemže daleko mírnější leknutí jako tvář sličné ženy. Nebylo pochybnosti, že byl muž ten vstoupil se zcela jinými zámysly, než jevilo právě celé jeho vzezření, a že jej neočekávaný zjev čarokrásné ženy prvním svým pohledem úplně odzbrojil. Žena neměla o tom ani tušení. Zdálo se jí sice, že byla zahledla tvář odporně zamračenou a zdivočilou, ale změna v tváři neznámého byla se udála tak rychle, že nynější výraz zdál se býti pravým a předcházející jen optickým klamem. A právě tento mírnější výraz dodal sličné ženě poněkud zmužilosti. „Jak sem přicházíte?“ opakovala po malé přestávce hlasem smělejším, učinivši krok kupředu. „Zcela přirozeně,“ zní odpověď dutým basovým hlasem a s onou určitostí, s jakou se odpovídá na otázky předvídané. „Jak tomu mám rozuměti?“ optala se žena s přízvukem daleko klidnějším než předtím. „Právě jen tak, jak bylo pověděno,“ odpovídá neznámý klidně sice, ale přece hlasem rozechvělým, jako by se bránil duševnímu pohnutí. „Kdo vás vpustil?“ pokračuje žena, jevíc vždy větší odhodlanost. „Nikdo!“ zní jasná a určitá odpověď s přízvukem oné sebevědomé síly, kterou žádné překážky neodstraší. „U vjezdu vrhl se na mne jeden z odvázaných buldoků. Chopil jsem ho za krk a po krátkém zápasu jsem jej polozardouseného odhodil... U schodů na konci sloupové chodby zastoupil mi cestu svalovitý muž. Marně jsem mu vysvětloval, kam a proč jdu. Stál na svém, že mne nevpustí. Srazil jsem ho jednou ranou do prsou k zemi...“ „A kdo vám otevřel? Vždyť byly všechny dvéře uzamčeny!“ ozvala se žena, která se byla při posledních. slovech neznámého zachvěla. „Nikdo,“ odpovídá neznámý tímže určitým tónem jako dříve. „Dovedu si otevřít i bez klíče...“ Při těchto slovech vztáhl sebevědomě pootevřenou pravou ruku poněkud kupředu, jako by chtěl říci: „Ejhle, toť po případě můj klíč!“ Byla to rozpracovaná, mozolovitá ruka dělnická, kostnatá a svalovitá. Jediný pohled na ni Člověka poučil, že možno pěstí takové ruky obyčejné dvéře jednou ranou vyraziti. „Vy jste se sem vloupal?!“ pravila žena nepozbývajíc duchapřítomnosti, neboť zrak její byl utkvěl na toaletním stolku, kde ležel zvonek, kterýmž mohla každým okamžikem přivolati někoho ku pomoci. Po tváři neznámého kmitla rozpačitost. Mlčel. „Kdo jste? Co chcete?“ pokračovala po malé pomlčce žena tónem poněkud přísnějším. Neznámý, nespouštěje očí s její tváře, odpověděl skoro rozpačitou otázkou: „Jste vy – Elvíra Weinfurtová?“ „Jsem – ale kdo jste vy?“ opáčila žena. Neznámý ani nyní nedal přímo odpovědi. Sáhl do kapsy, vytáhl z ní list, a učiniv krok kupředu, podával jej mlčky ženě, která mu byla právě potvrdila, že zove se Elvíra Weinfurtová. Tato učinila taktéž krok kupředu; ale hned zase couvla, jako by se bála odstoupiti příliš daleko od toaletního stolku, na němž ležel zvonek, v okamžiku nebezpečí jediná její zbraň. Neznámý, jemuž byla Elvíra až dosud veškerým svým chováním imponovala, domníval se nyní ve tváři její pozorovati úzkostlivost. „Nebojte se, milostivá paní,“ pravil jemněji, ačkoli drsný, basový hlas jeho zněl dutě jako z hrobu. „Nejsem lupič, nýbrž prostý posel – nesu vám tento list...“ Poté učinil nesměle ještě dva kroky kupředu, a zůstav zkroušeně státi, podával Elvíře znovu list. „Od koho je ten list?“ optala se Elvíra, která se byla teprve nyní úplně opanovala, chladným, ale přívětivým tónem. „Poznáte na první pohled!“ odpovídá lakonicky neznámý, aniž by byl sebou pohnul nebo jakýmkoli jiným způsobem dal najevo, že má jiný nějaký úmysl, než list prostě odevzdati. Elvíra učinila ještě jeden krok kupředu, vztáhla běloučkou ruku po listě a vzala jej z ruky neznámého. Sotva však pohledla na adresu, připomenula s radostným překvapením: „Od mého manžela?!“ „Ano – od vašeho manžela,“ potvrzuje neznámý, couvaje pomalu ku vchodu, kterýmž byl vstoupil a kde ho byla sličná žena po prvé zahledla. Octnuv se tam, založil ruce a čekal klidně, až Elvíra, která byla zatím list rozpečetila a dychtivě čtla, promluví. List, kterýž byl tak neobyčejným způsobem adresátce dodán, zněl následovně: Sladká duše má! Promiň, že nemohu dostáti svému slibu a přijeti v den a hodinu, o nichž jsme se byli shodli. Důležité záležitosti závodu vyžadují mé 'přítomnosti v továrně. Četné zakázky německých, dánských a švédských firem obchodních mají býti co možná rychle vyřízeny, ale přes všechno úsilí úřadníků a mistrů závodu práce vázne. Renitentní dělnictvo, až dosud jen na práci několika dní v týdnu uvyklé, zpečuje se pracovati po celý týden, ačkoli jen tímto způsobem je možno, by závod dostál svým závazkům. Úřadnictvo a mistři marně domlouvají a prosí, marně slibujou mým jménem přiměřené zvýšení mzdy, marně poukazujou k výhodám, které by z toho dělnictvu vyplynuly, – dělnictvo je neúprosno... Pracuje tři až čtyři dny v týdnu, pak hýří tak dlouho, až prohýří svou mzdu, a teprve poté se zase vrací ku práci... Snažili jsme se sice v poslední době přeplatiti dělnictvo jiných továren, zejména cizozemských; ale úsilí našich agentů bylo i v tomto vzhlede marné. Přibylo nám asi dvacet dělníku; leč většina z nich nevyzná se tak výborně v práci jako kmenové naše dělnictvo, které jest rovněž tak zručné jako vytrvalé, ostatní pak, kteří se v práci vyznají, spojili se s renitentními dělníky staršími, takže zůstalo vše při starém. Nepracujeme tedy nežli několik dní v týdnu. Kdyby poměry ty potrvaly, měl by závod ne sice škodu, poněvadž i za posavadních poměrů se vyplácí, ale nemalý úbytek na výtěžku; neboť kdyby se pracovalo celý týden, mohl by se čistý výtěžek zdvoj- ba i ztrojnásobiti. Nediv se tudíž, drahá duše má, že nepřicházím. Neníť naprosto možno. Přítomnosti mé v továrně jest nyní nevyhnutelně třeba. Jakmile však budou učiněna nezbytná opatření, pospíším k Tobě, bych tě potěšil... Mám nyní plné ruce práce. Mnohdy nevím, kde mi hlava stojí. Znám sice jeden prostředek, – kterýmž by bylo možno všem svízelům rázem konec učiniti; ale nelze ho za nynějších poměrů užiti. Kdyby totiž bylo možno na několik týdnů práci v továrně úplně zastaviti bylo by dělnictvo nouzí donuceno pracovati tak, jak toho potřeba vyžaduje. Není však možno; neboť ve všech ostatních továrnách panujou tytéž poměry jako v naší, a kdybychom zastavili na čas práci my, mohlo by se snadno státi, že mnohý z našich posavadních zákazníků, kterému bychom nemohli pro okamžik vyhověti, obrátil by se na firmu jinou. Chtěl jsem se sice s továrníky v obvodu Prahy dohodnouti stran společného zakročení; ale návrh můj dočasné zastavení práce ve všech továrnách současně nedošel ohlasu. Mezi vlastníky továren nezdá se míti ani jediný smyslu pro hájení společných zajmu továrníků vůči odbojnému dělnictvu. Nezbývá tudíž, než abych nespustil vlastních svých zájmů se zřetele a pokusil se o jich hájení na vlastní pěst a ku svému vlastnímu prospěchu. Užiju k tomu všech prostředků, které uznám za vhodné, a poněvadž všechny, až dosud užité, nevedly k cíli, musím přemítati o nových. Doufám však, že vbrzku, možná – že za několik dní, bude vše aspoň tak dalece urovnáno, že budu se moci na krátký čas vzdáliti. Tolik na vysvětlení příčiny, pro kterou nepřijíždím sám a odesílám posla s pouhým listem. Vybral jsem posla poněkud drsného – nehněvej se proto, drahá duše, a zachovej se k němu, prosím, laskavě!... Nebylo jiné pomoci! Jestiť to člověk spolehlivější kohokoliv jiného a zároveň hlavou renitentního dělnictva. Užil jsem tedy jeho služeb, abych jej na nějaký čas odstranil. Možno-li, zdrž jej pod jakoukoli vhodnou záminkou několik dní v letohrádku a zatím bude mi snad možno pohnouti dělnictvo k pravidelnější práci, jak toho prospěch závodu nevyhnutelně vyžaduje. Nehněvej se, milá, drahá duše, že píšu Ti místo obvyklých sladkých slov milosti suchý, střízlivý list rázu obchodního. Uznal jsem za nutné vyložiti chladně příčiny, pro které nemohu dostáti svému slovu, a trvám, že Tě věcné důvody spíše přesvědčí než hladká, sladká slova, jakých se tak často užívá, kdy nedostává se duvodův. Ku konci jen ještě několik slov v příčině našeho cinká, jez nosíš pod srdcem. Přiznám se, že kdykoli vzpomenu na rozhodný okamžik, bývá mi jaksi úzko, – ale přece se zase těším nadějí, že skončí vše šťastně a ku Tvé i mojí radosti. Zdá se mi, že rozhodný okamžik není posud tak blízký, jak se sama domníváš; ale přesto učinil jsem nutná opatření. Za několik hodin po příchodu posla, jenž Ti tento list doručí, přijede lékař pro případ, kdyby ho bylo potřebí, a zůstane v letohrádku tak dlouho, až mi bude moci dáti zprávu, že nebezpečí minulo... Budiž zdráva a šťastna, drahá duše má, a vzpomínej na mne s touže vřelostí, s jakou jsi na mne až dosud vždycky vzpomínala a s jakou i na Tebe vždy vzpomíná Tvůj Richard Sličná žena čtla list ten po několik minut. Střízlivý, věcný obsah i tón jeho, jenž svědčil o vzdělanosti i přesné logice pisatelově, z počátku adresátku neuspokojoval. Bylať až dosud zvyklá čítati z péra toho jen vřelá slova milosti a znala manžela svého spíše co pouhého milence než továrníka. Avšak věcné, obšírně vyložené důvody ji posléze přece, jak byl choť její předvídal, přesvědčily; obzvláště zakončení, v němž jevila se šetrná pozornost manželova, učinilo na ni dojem příznivý. Dočetši list složila jej, jak byl složen původně, a držíc jej v ruce pohledla na podivného posla, kterýž doposud stál se založenýma rukama těsně u portiér u vchodu z ložnice do budoáru. Jsouc pamětliva připomenutí svého manžela, by se zachovala k drsnému poslu laskavě, popošla o několik kroků blíže a pravila přívětivým hlasem: „Vy jste dělník – není-liž pravda?“ „Ano,“ zní odpověď suše a odměřeně. „Pracuju v továrně Weinfurtově.“ Poslední slova pronesena však s ostrým přízvukem trpké vzpomínky. „Zajisté již dlouho?“ pokračovala Elvíra. „Asi pětadvacet roků, ne-li déle,“ odpovídá ^neznámý. „Pracovalť jsem v továrně už za dřívějšího majitele... Nemýlím-li se, bylo mi asi dvanáct nebo třináct roků, když jsem po prvé překročil práh osudné budovy...“ „Proč osudné ?“ optala se kvapně sličná žena. „Poněvadž v ní vládne duch nelidskosti,“ odpovídá neznámý s ledovým klidem člověka, který byl o záhadné nějaké záležitosti po delší čas přemítal a výsledek přemýšlení svého několika slovy jasně a určitě vyjadřuje. Elvíru odpověď ta poněkud překvapila. Kdyby ji byl pronesl člověk v elegantním šatu salonním, byla by ji zajisté vyslechla jen co pouhou frázi; ústy prostého dělníka však pronesena zdála se býti daleko závažnější. „Ale za Weinfurta stal se přec obrat k lepšímu?“ připomenula s přízvukem pochybnosti, která zdá se předpokládati, že bude následovati odpověď zcela potvrzující. „Poněkud, milostivá paní,“ odpověděl neznámý s týmže ledovým klidem jako dříve. „Jak tomu mám rozuměti?“ „Jen tak, jak bylo pověděno,“ zní odpověď. „Richard Weinfurt je praktický muž a právě tato jeho praktičnost jest hlavní závadou, pro kterou nestal se už dávno onen obrat k lepšímu, který by byl nejen na prospěch dělnictva, nýbrž i na prospěch Weinfurtův.“ „Posud zcela nechápu,“ připomíná Elvíra, kterou počaly odpovědi dělníkovy zajímati. „Weinfurt je přec muž, kterýž učiní vše, co nepříčí se právě všeobecnému dobru; je člověk vzdělaný a má dobré srdce…“ „Pravda, pravda,“ přikývnul neznámý živěji než posud. „Je vzdělanější kteréhokoli jiného továrníka, kterého jsem byl seznal; dobré srdce také má ale jako tisíce jiných lidí, kteří zjevně sice nikomu neublíží a dovedou si zjednati i pověst lidí vzorných, aniž by jimi skutečně byli, neboť kdo...“ „Vy tedy pochybujete, že má Weinfurt dobré srdce?“ přerušila Elvíra jaksi příkřeji neznámého. „Nikoli, milostivá paní,“ odpověděl tento opět s ledovým klidem; „nepochybuju, – já jsem o tom přesvědčen…“ Určitost odpovědi té Elvíru skoro až zarazila. Z úst podřízeného dělníka továrny zněl takový úsudek o továrníkovi jako zpupný výsměch. „Kdo jste, že se odvažujete tak příkře souditi o svém pánu?“ otázala se Elvíra přísným hlasem, a ohnivý zrak její utkvěl skoro hněvivě na tváři neznámého. „Trvám, že jsem už řekl, kdo jsem,“ zní chladná odpověď; „jsem dělníkem v továrně Weinfurtově.“ Teprve nyní Elvíře napadlo, že neznámý nemluví o jejím manželu jako o svém pánu, nýbrž jako o kterémkoli ze svých spoludělníků. „A v jakém poměru jste k Weinfurtovi?“ optala se kvapně. „Jako kterýkoli jiný dělník v továrně; jsem dělníkem, on mým pánem...“ „Ublížil vám snad někdy?“ pokračovala sličná žena poněkud vlídněji ve svých dotazech. Neznámý zdál se býti na rozpacích, co odpověděti; přejelť mozolovitou pravicí vráskovité své čelo, jako by chtěl zapuditi trudné nějaké vzpomínky, a učiniv krok kupředu, zůstal nerozhodně státi, aniž by byl odpověděl. „Nuže?“ naléhala po malé pomlčce Elvíra. Neznámý zavrtěl mlčky hlavou, což však mohlo míti v případu tom dvojí smysl: buď že mu nebylo ublíženo, nebo že nechce přímo odpověděti. Elvíra vyložila si zavrtění hlavy ve smyslu poslednějším, ačkoli byla v duchu pevně přesvědčena, že manžel její vědomě a zúmyslně sotva komu ublížil. „Dle všeho ostýcháte se odpověděti na moji otázku přímo a bez obalu,“ pravila po malé pause vážně. „Nebudu na vás nalehati; vímť, že poměr váš k mému manželu nedovoluje vám...“ „Nikoli, milostivá paní,“ vpadl s neobyčejnou živostí neznámý Elvíře do řeči. „Jsem člověk úplně nezávislý. Weinfurt je sice továrníkem a já pouhým dělníkem v jeho továrně; navzdor tomu nevím ani o jediném případě ve svém a jeho životě, kdy bych se byl ostýchal pronésti o něm svůj úsudek, nechť už příznivý nebo nepříznivý neb i příkrý. Poměr náš je zcela zvláštní...“ „Nuže, kdo tedy jste?“ optala se Elvíra po třetí s přízvukem zjevné netrpělivosti. „Pokud se pamatuju, milostivá paní,“ pravil neznámý vážně sice, ale přece s jakýmsi nádechem ironie, „odpověděl jsem vám na tuto otázku už po dvakráte zcela zřejmě a určitě: Jsem dělníkem v továrně Weinfurtově...“ „To jsem arci již slyšela,“ míní Elvíra; „ale nevyrozuměla jsem z toho...“ „Zdá se tudíž,“ vpadl neznámý živě, „že si milostivá paní přeje zvěděti, jakou práci v továrně konám... Jsem tiskař kartonů.“ „To jsem tušila,“ připomíná Elvíra přemýšlivě, nenalézajíc patrně vhodné otázky, kterou by přiměla neznámého k odpovědi, jež by ji uspokojila. „Nebo si snad přejete zvěděti mé jméno, milostivá paní?“ optal se neznámý skromně. Elvíra kývla mlčky hlavou. „Zovu se Weinfurt,“ odpověděl neznámý. „Weinfurt?“ opakovala sličná žena překvapeně. „Ano, milostivá paní, – Karel Weinfurt...“ „Jste snad s mým manželem spřízněn?“ Neznámý opět chvíli váhal s odpovědí, pak pravil přitlumeným, sotva slyšitelným hlasem: „Jsem.“ „Nejspíše bratrovec nebo sestřenec, není-liž pravda ?“ připomenula chvatně a vlídně Elvíra. „Nikoli – jsem jeho bratr,“ odpovídá zamračený posel Elvířina chotě s mrazivým klidem, jako by mluvil o věci, která nezasluhuje než zmínky nejpovrchnější. „Weinfurtův bratr, a přece pouhým dělníkem v jeho továrně!?“ zvolala Elvíra živě, načež dodala přitlumeným hlasem, jako by mluvila sama k sobě: „Ah! teprve nyní chápu, proč se ostýchal odpověděti přímo na otázku, zdali mu Richard někdy ublížil.“ Několik okamžiků panovalo mlčení. „Ale pro bůh, rcete, jak to možno?“ přerušila je posléze Elvíra. Bratr Elvířina chotě pokrčil místo odpovědi pouze rameny; ve tváři jeho ani sval se nepohnul. Elvíra chvíli přemítala. Zdálo se, že jí byla rozmluva s drsným dělníkem otevřela perspektivu, o které neměla dříve ani tušení. Napadlo jí, proč asi manžel její v listě svém byl zamlčel, že je posel jeho bratrem; ale napadlo jí také, že nemohl tak učiniti, aby snad chtěl poměr ten před ní tajiti; neboť o tom mohl býti přesvědčen, že zde jediná otázka dostačí, aby byl pravdě zjednán průchod. Zároveň bylo jí záhadným, proč k ní Richard právě svého bratra vyslal. listě svém arci několika slovy naznačil, proč byl právě tohoto posla zvolil; ale Elvira, neznajíc poměrů závodu svého manžela, nechápala závažnosti udaného důvodu v celém jeho dosahu, a proto zdál se jí bytí nedostatečným. Či ji chtěl Richard zkoušeti, zachová-li se i vůči drsnému dělníku rovněž tak laskavé, jako se byla až dosud chovala ku každému, s kým byla ve styk přišla? Slova v Richardově listu zachovej se k němu, prosím, laskavě zdála se tomu aspoň nasvědčovati, ačkoli mohla býti také vykládána v ten smysl, že přeje si Richard, aby se tak k poslu zachovala jen proto, poněvadž jest jeho bratrem. Leč i bez tohoto upozornění a bez těchto reflexí byla by se Elvíra zachovala k poslu, když právě ne přátelsky, tedy aspoň tak, jak káže dobrý mrav. Přirozená laskavost její nebyla by dopustila zachovati se k němu příkře nebo jen nevlídně ani tenkráte, kdyby se byl chováním svým prohřešil i proti oněm pravidlům, jichž prostý člověk instinktivně šetří, kdykoli se po prvé setká s člověkem neznámým ve vážnějším okamžiku. Po krátké pomlčce popošla Elvíra ještě několik kroků kupředu, a podávajíc bratru svého chotě ruku, připomenula: „Buďte mi vítán, pane Weinfurte!“ Vlídnost ta zamračeného muže překvapila. Tvář jeho přeletěl lehký, sotva pozorovatelný úsměv uspokojení, ba skoro radosti. Chtěl něco promluviti; ale nedostávalo se mu slov, zajikl se, a v rozpacích svých uchopiv podávanou mu ručku, chtěl ji přitisknouti ku svým rtům. Elvíra však vymknula ruku svou z mozolovité jeho pravice se slovy: „Ne, ne – vždyť jsem vaše švakrová!“ Poté couvla o krok, ale hned zase o krok postoupila, a nahnuvši se k svému švakru, dotkla se žhoucíma svýma rtoma lehce vráskovitého jeho čela... Tvář jeho zahořela; z mračného oka šlehlo cosi jako nejvyšší podivení a nejprudší duševní pohnutí zároveň, a kolem masitých rtů pohrával mu onen nevyli čitelný úsměv, o němž skoro nikdy nelze rozhodnouti, je-li výrazem svrchované radosti nebo nejpalčivější bolesti. Několik okamžiků stál bez hnutí, i když byla Elvíra zase ustoupila a přívětivě naň pohlížela; pak si vjel pravou rukou do hustého, prošedivělého vlasu a přejel levou rukou svrchní část čela, jako by s ní stíral vyvstalý pot, načež sklopil zrak k zemi. Mlčky upírala Elvíra ohnivý zrak svůj na svého švakra s výrazem něžné tklivosti. Bylať jej sice na čelo políbila s jakýmsi vnitřním odporem; ale když zpozorovala dojem, jaký bylo políbení to na drsného muže učinilo, bylo jí prostého člověka toho z hlubin duše líto. Chtějíc rozpakům jeho konec učiniti, připomenula přívětivě: „Promiňte, milý příteli, že jsem teprve nyní užila svého práva jako vaše švakrová. Když jsem vás po prvé zhledla, neměla jsem ani tušení, kdo jste, a ohlednuvši se mimoděk, ulekla jsem se vás...“ „Na mně jest prošiti za odpuštění,“ ozval se váhavě a jaksi nejistě švakr sličné ženy, aniž by byl zvedl zraku. „Ale pročpak jste se nedal dříve prostě ohlásiti?“ připomenula Elvíra s oním jemným přízvukem, v kterém spočívá spíše omluva a prominutí nežli skutečná výčitka. Švakr setrval chvíli v mlčení, jako by nevěděl, má-li se omluviti čili nic; pak pravil stísněným hlasem: „Odpusťte – prosím za to snažně!...“ „Stalo se tak již v okamžiku, jakmile jste prohlásil, kým jste,“ odvětila Elvíra. „Ale vše to nikterak mě neopravňovalo k chování tak výstřednímu.“ „Budiž!“ dí na to sličná žena. „Avšak nyní jest už vše prominuto a zapomenuto.“ „Ne, ne,“ vyrazil ze sebe bratr Elvirma chotě prudce, skoro vášnivě. „Vy nemáte vůbec ani práva prominouti a zapomenouti, dokud...“ „Jak to?“ přerušila jej Elvíra. „Proč bych neměla práva?“ „Prostě proto,“ odpovídá tázaný, „poněvadž můžete prominouti a zapomenouti jen po vyslechnutí pravých pohnutek...“ „Vy jste měl nějaké pohnutky?“ optala se živě krásná žena. „Ano,“ zní odpověď, rozhodně sice, ale dutým, skoro hrobovým hlasem pronesená. „A můžete mi je udati?“ „Mohu. Vaše laskavost a dobrota jsou mi zárukou, že dovedete oceniti upřímnost člověka, vyznávajícího se ze svého hříšného poklesku... Jiného nežádám a také neočekávám...“ Elvíra na ta slova neodpověděla a švakr její po chvíli pokračoval, z počátku pomalu, jako by teprve své myšlenky sbíral, pak vždy živěji: „Nežli jsem vás po prvé spatřil, nežli jsem po prvé zaslechl váš hlas – nenáviděl jsem vás z hlubin své duše... Odpusťte! Nenáviděl jsem vás ze žárlivosti... Z několika slov, jež jsem byl o svém bratru již pronesl, můžete souditi, že úsudek váš o něm nikterak se nesrovnává s mým; avšak úsudek můj jest daleko příkřejší, nežli se vám snad z mých slov zdá. Mám za to, ba více ještě – jsem přesvědčen, že bratr můj není už dávno tím člověkem, jakým býval za útlého mládí; cit jeho již valně otupěl. Nyní není nežli zcela obyčejný sobík, kterému vzdělanost jeho poskytuje jen prostředků, by sobectví své před světem zakryl a sám před sebou je omluvil.“ „Toť snad přece příliš příkrý soud!“ přerušila Elvíra řeč svého švakra, který se jí počal nyní jevit ve světle zcela novém, nepředvídaném. „Možná,“ odpovídá přerušený chladně, „že jiný seznal bratra mého v jiných případech než já; ale já nesoudím dle pravdě podobných nějakých úryvků, nýbrž dle celé řady skutečných událostí z jeho života, jichž jsem byl očitým svědkem. Cit bratrův proráží nyní ledovou kůru sobectví už jen občas, a to jen za okolností mimořádných. Bratr můj potřebuje nevyhnutelně kohosi, kdo by bděl nad jeho zámysly a plány, kdo by je zkoumal a v případu, kdyby se nesrovnávaly s lidskostí, provedení jejich stůj co stůj zamezil, slovem bratr můj potřebuje vodítka, bez kterého dříve nebo později úplně klesne. Až dosud byl jsem mu – promiňte, že mluvím upřímně – vodítkem tím já...“ „Aj!“ uklouzlo mimoděk Elvíře. „Tak se aspoň domnívám,“ pokračoval Weinfurt. „On arci má pevně za to, že jednal vždy a ve všem zcela samostatně; neboť mnohému se vzpíral ze všech sil; ale tolik zdá se mi býti jisto, že přece nikdo neměl na něj až dosud tak velkého vlivu jako právě já... V záležitostech soukromých arci jsem mu vždycky ponechal volnost neobmezenou; ale ve věcech dělnictva se týkajících pracoval jsem vždy k tomu, by novoty, které zaváděl, nebyly diktovány sobectvím nebo docela nelidskostí. On arci úsudek můj nepokládá ve všem za správný, ba řídí se přes všechno varování a upozorňování přece dosti zhusta vlastním svým úsudkem a zavedl mnohou novotu, která jest, byť zdála se býti na pohled sebe nevinnější, v podstatě přece jen nelidskou; ale navzdor tomu mohu se pochlubiti, že zamezil jsem vlivem svým aspoň provedení plánů nejsurovějšího sobectví.“ Elvíra chtěla něco pronésti, ale slovo odumřelo ji na rtech. „Nedivte se tudíž, milostiva paní,“ pokračoval švakr, „že mne zprava o sňatku bratra mého přímo pobouřila. Zdáloť se mi, že sňatkem tím pozbudu posavadního vlivu svého úplně, a mnohé tomu také nasvědčovalo, že vlivu toho již znenáhla pozbývám. Bratr můj, ačkoli muž praktický, přece až do nedávná závod svůj neřídil osobně. Žiltě svým choutkám a starost o závod ponechal řediteli; sám jen občas přijížděl, aby to neb ono prohledl nebo nařídil, načež zase zmizel, aby se radoval ze svého života... Avšak za několik týdnů po vašem sňatku stala se s ním nápadná změna; vzaltě, jak sama víte, řízení závodu do vlastních rukou, dojížděl do továrny z počátku každý týden, později častěji a na delší dobu, až posléze nezdál se míti pro nic jiného smyslu nežli pro svůj závod. Připisoval jsem změnu tu na účet jeho ženy, a myšlenka ta rozplameňovala v duši mé znenáhla nenávist k vám; neboť opravy a novoty, které bratr v poslední době přes mé varování prováděl, byly z větší části diktovány sobectvím. Nechť radil jsem k čemukoli, vše prohlašoval za nepraktické nebo za přímé poškozování závodu; nechť uváděl jsem proti tomu neb onomu, co chtěl zavésti, důvody sebe pádnější, on, neuznav ani jediného, provedl plán svůj po svém.“ „Dle toho býval jste druhdy duší závodu vy,“ podotkla Elvíra, když byl bratr jejího chotě ve své řeči ustal. „Ah, nikoli, sličná paní,“ pokračoval Weinfurt. „Tak nesmíte si slova má o mém vlivu na bratra vykládati. Nejsem nežli prostým dělníkem jako kterýkoli jiný dělník v továrně; vliv můj nevztahoval se nikdy k oněm zařízením, kterými závod bezprostředně buď klesá nebo se zvelebuje, vliv můj vztahoval se výhradně jen k oněm zařízením, která se týkají dělnictva; byl jsem tudíž spíše duší dělnictva...“ „Ale v tomto vzhledě jste se přece nikterak nemusil obávati, že vám bude žena bratrova překážeti!“ podotkla napnutě naslouchající Elvíra. „Myslíte?“ usmál se bratr jejího chotě. „Nyní jsem ovšem poněkud jiného náhledu; ale nežli jsem vás spatřil, nežli jsem vás slyšel po prvé promluviti, soudil jsem zcela jinak. Či myslíte, krásná paní švakrová, že k nám nedoletěla žádná zpráva o vás a vašem minulém životě? Již před pěti nebo šesti lety kolovala v továrně naší pověst, že bratr, setkav se kdesi na svých cestách po jižních Čechách s tlupou španělských medvědářů, v pravém slova smyslu jim odkoupil mladou, asi čtrnáctiletou černookou a černovlasou dívku, kterou zavezl do Vídně, kde ji dal vychovati. Později na vše zapomenuto a v továrně po léta nikdo si na to ani nevzpomenul, až asi před rokem, když počaly kolovati pověsti, že bratr koná na svém letohrádku přípravy k sňatku. Nikdo neměl ani tušení, kdo asi jest nevěstou, až pak kdosi náhodou vzpomenul si na odkoupené děvče medvědářů. Od toho okamžiku byl každý, koho záležitost ta zajímala, přesvědčen, že nemůže býti nevěstou žádná jiná nežli děvče, o němž nikdo více nevěděl, nežli co jsem byl o něm právě připomenul. Náhodou byla předtucha ta, jak sama víte, pravdiva. Na můj dotaz odpověděl mi bratr bez obalu, že tomu skutečně tak... A od toho okamžiku jsem vás nenáviděl. Byl jsem na vás žárliv, boje se, že mne oloupíte o jediné, co mne bylo až dosud k bratrovi poutalo, o můj vliv na něj vzhledem k dělnictvu, o jedinou, ovšem nepatrnou výhodu, které dělnictvo v továrně požívalo. Že jsem se v ohledu tom nemýlil, toho důkazem jest nynější stav věcí. A proto převzal jsem ochotně úkol posla, když mi ho byl bratr nabídl, i v okamžiku, kdy jest mé přítomnosti v továrně a v středu dělnictva nevyhnutelně potřebí. Chtěl jsem před vás předstoupiti směle, odhodlaně, ba vyzývavě, abych vám dokázal, že nezávisíme my dělníci na vás, nýbrž naopak vy na nás; chtěl jsem vám dokázati, že cesta, kterou nastupujete, je srázná: že může sice neobyčejně rychle vésti k cíli, ale že vám také může býti záhubnou, slovem: chtěl jsem před vás předstoupiti výhrůžně...“ „A také jste tak předstoupily uklouzlo Elvíře mimovolně. „Odpusťte, sličná paní švakrová,“ pokračoval Weinfurt, „prosím vás za to snažně. První zvuk z vašich úst, první pohled vašeho oka mne poučil, že jsem se ve vás mýlil. Měl jsem za to, že spatřím sebevědomou hrdopyšku, jakými bývají dívky z lidu, když provdají se za boháče; domníval jsem se, že spatřím ženštinu, jejíž každý pohled odpuzuje, jejíž každé slovo bodá, jejíž každý posuněk uráží, a na místě toho setkal jsem se... Leč promiňte!... Vímť nyní, že nezbavila jste mne vlivu mého na bratra vědomě a zúmyslně; vím, že já sice vlivu toho pozbývám, ale zároveň zdá se mi, že vliv ten může přejiti na osobu, která by ho mohla výhodněji a blahodárněji využitkovati nežli já...“ „Snad umíníte mne?“ optala se Elvíra s nedůvěřivým pousmáním. „Ah, drahá paní,“ pokračoval Weinfurt nápadně měkce, skoro dojemně. „Mám pevně za to, že seznala jste aspoň za svého mladí útrapy a bídu potulného života. Možná, že jste již na to vše poněkud zapomněla; ale kdyby vám útrapy ty tanuly doposud ještě živě na mysli, nesnesou přece porovnání s útrapami dělnictva továrního... Vy jste snad v životě svém ještě nikdy nepřekročila prahu oněch temných brlohů, jež se zovou továrnami; vy jste snad ještě nikdy nespatřila podivné ty tvory, kteří v prachu, ve špíně a dusném zápachu tráví svůj život v mozolné práci od časného rána až do pozdní noci; vy jste ty na smrt bledé, vychrtlé, zbídačelé tvory s lidskou řečí a s lidskými pocity snad ještě nikdy nespatřila, jak se jim pot řine s čela, jak ruce a nohy umdlévají, jak dostavuje se vysílení a ubožáci ti potom vrávorají do svých nezdravých doupat, aby tam pojedli sousta z onoho chleba, za nějž byli s napnutím veškerých svých sil pro jiné vydělali tolik, že mohou si tito, kteří nebyli pranic pracovali, upraviti hostinu pro sto a více svých nejmilejších...“ Elvíra naslouchala slovům Weinfurtovým vždy s větším interesem. Muž ten ji zajímal nejen svým chováním, nýbrž i obsahem své řeči, která se nápadně lišila od oněch, jež byla až dosud slýchala. V prostých, nelíčených slovech drsného, zdánlivě i surového dělníka zračilo se více ducha nežli v nejlahodnějších slovech úlisného salonního lva, který každou větou pochlebuje. Byloť Elvíře jasno, že po prvé v životě svém stojí tváří v tvář muži, který byl v kalu všedního, ba nejvšednějšího života, jejž byl až dosud nucen vésti, nejen nezapadl, nýbrž udržel se na oné mravní výši, kteréž i nejhumánnější vychování ve skutečnosti přes všechny prostředky vyučovací a nejpromyšlenější soustavy pedagogické tak zřídka kdy dosahuje. Duší její zavířilo několik nejtrpčích vzpomínek z vlastního jejího života. Připomenula si, kterak mnohdy o hladu a v největším mrazu musila putovat od osady k osadě, kterak nemohouc nalézti přístřeší byla nucena nocovati pod širým nebem a často si přávala, by už byl konec bezstarostným dnům jejího života... Duše její, před nedávnem ještě v nejsladší blaženosti tonoucí, rozechvěla se nevýslovně teskným a přece tak blahým pocitem, jejž zoveme útrpností... Chtěla něco pronésti, ale nedostávalo se jí následkem chaotického vlnění myšlenek a citů nejen určitého pojmu, nýbrž i slov. Byloť jí, jako by se probouzela z příjemného snu k rovněž tak příjemné skutečnosti a nevěděla ještě, pravdou-li předcházející sen anebo bezprostředně následující skutečnost. Také Weinfurt setrval chvíli v mlčení, dívaje se upřeně čarokrásné ženě v tvář. O tom, co vířilo její duší, arci neměl tušení; ale neušlo mu, že srdce sličné ženy taje, slovem, že probouzejí se v duši její myšlenky a v srdci jejím city, jichž se byl do manželky svého bratra nenadál. Posléze ujal se slova a drsný hlas jeho zněl neobyčejně tklivě, když pravil: „Odpusťte, drahá paní, že vás tak dlouho obtěžuju. Nenadál jsem se, že mi popřejete sluchu, a proto doufám, že neoslyšíte první a snad jediné mé prosby...“ „Čeho si přejete?“ optala se Elvíra vlídně, a v přízvuku jejím zachvívalo se cosi, co bylo Weinfurtovi zárukou, že žádosti jeho bude vyhověno. „Nepřeju si, sličná paní,“ pravil s vroucností, jaké byl apatický hlas jeho vůbec schopen, „než abyste nezapomněla na ubohé tvory, o nichž jsem se byl zmínil; abyste jim byla strážným andělem...“ „A co mám učiniti?“ uklouzlo purpurovým rtům Elvířiným. „Prozatím nežádám, než abyste vlivem svým vymohla na svém manželu dvé závažných věcí...“ „Jakých? Jakých?“ optala se Elvíra chvatně. „Především, aby nepřipouštěl, aby v továrně pracovaly děti, které nepřekročily čtrnáctého roku svého věku...“ „A takové dítky v továrně Weinfurtově pracujou?“ „Od počátku, co se v továrně té vůbec pracuje. Konají ovšem práce podřízené; vypomáhají tiskařům, trou a upravujou barvy, přetírají přístroj, na němž je barva rozetřena, čistí formy a přístroje a – hynou znenáhla tělesně i duševně...“ „V tom vzhlede buďte bez starosti, pane švakře,“ odpověděla Elvíra. „Pokusím se příměti Richarda k tomu, by se to nadále nedělo... A druhá vaše žádost?“ „Jest rovněž tak prostá jako první,“ dí Weinfurt. „Přimějte, prosím, svého manžela, by ubohé mladistvé tvory, kteří sice čtrnáctý rok překročili, ale jsou nuceni tiskařům již vypomáhati, dal na vlastní útraty vyučovati...“ „A je to možno?“ optala se Elvíra, které tato druhá žádost zdála se býti nesnadněji k vyplnění nežli první. „Nejen možno, nýbrž i snadno,“ zněla odpověď. „Dostačíť denně jediná hodina po práci... Škola je nedaleko továrny, a trvám, že za nepatrnou odměnu z kasy tovární podvolil by se vyučování k žádosti vašeho manžela každý učitel s největší ochotou...“ Teprve nyní Elvíra pochopila, že i tato druhá žádost švakrova není nesplnitelná, ba že možno jí rovněž tak snadno vyhověti jako první. „A více si nepřejete ničeho?“ optala se. „Ničeho,“ zněla dutá, ale rozhodná odpověď. „Splnění těchto dvou věcí vám dostačí?“ „Úplně.“ „Ale vždyť se přimlouváte jen za nedospělé a dospívající děti!... Což dělnictvo?“ „Postará se o sebe samo...“ „Jak to?“ „Máť dosti síly opříti se, kdykoli uzná za dobré,“ zněla odpověď opět poněkud živěji, nežli zněly předcházející odpovědi lakonické; „ba dovede si také vyplnění svých oprávněných přání vynutiti... Nezávisíť na pánech, nýbrž naopak; tito jsou závislí na dělnictvu...“ Elvíra dosahu těchto slov arci nechápala úplně; připomenula tudíž jen jaksi mimochodem: „A domníváte se, že bude vyplněním vašich dvou žádostí dělnictvu v továrně Weinfurtově pomoženo?“ „Nikoli,“ zněla odpověď poněkud váhavě. „Nynější generace dělnictva jest úplně ztracena... Jde však o generaci pozdější...“ „A pro ty, myslíte, že vyplnění vašich dvou přání dostačí ?...“ „Ah nikoli,“ odpověděl Weinfurt. „Nesmíte zapomenouti, sličná paní švakrová, že bída, ba i pouhá nouze pokládány ještě asi před padesáti lety za zločin... Kdo neměl vlastního jmění a výtěžkem práce své se neuživil, býval trestán... A domníváte se, že poměry společenské v právě minulých padesáti letech tak nápadně se změnily, by bylo napraveno, co zaviněno prodlením několika věků?... Změna poměrů těch dála se sice rychleji, ba úžasně rychle; ale přece nedospěla ještě k ryzí lidskosti a také k ní tak rychle nedospěje... Jsem pevně přesvědčen, že po dalších padesáti letech nebudou všeobecně provedeny ani ony dvě zásadní žádosti, za jichž splnění jsem vás byl pravě prosil.“ Vše to, co byla Elvíra právě slyšela, zdálo se jí býti temné; nechápalať úplně smyslu slov těch; ale přesto měla za to, že není nic snazšího nežli přiměti chotě svého k vyplnění obou švakrových žádostí. „Buďtež úplně bez starosti, pane Weinfurte,“ pravila po malé pomlčce. „Učiním, seč jsem, abych...“ „Ale záruku – jakou záruku mi dáte?“ vpadl jí živě Weinfurt do řeči. „Záruku?“ opáčila poněkud udiveně sličná žena. V témž okamžiku bylo slyšeti zdáli rachot přijíždějícího povozu. Elvíra přistoupila k oknu, z něhož bylo viděti vozovou cestu, kterou se od silnice přijíždělo k letohrádku. „Někdo přijíždí,“ připomenula po několika vteřinách, dívajíc se ven. „Nejspíše lékař, o jehož příchodu se byl Richard ve svém listě zmínil...“ Poté obrátila se k Weinfurtovi. „Musíte odpustiti, pane švakře, že vás na okamžik zůstavím o samotě... O tom, o čemž jsme byli právě hovořili, promluvíme později ještě jednou... Zůstanete zde přece několik dní? Není-liž pravda?...“ „Není možno,“ zněla rozhodná odpověď. „A pročpak?“ optala se Elvíra a dodala vlídně, skoro prosebně: „Ani – když vás poprosím?“ Poté přistoupila k toaletnímu stolku, kde ležel zvonek, a zazvonila. Weinfurt, pokrčiv rameny, stál chvíli nerozhodnut. „Ani když snažně poprosím?“ opakovala čarokrásná žena ještě vlídněji nežli předtím s jemným, skoro prosebným důrazem na slůvku snažně. Weinfurt jí pohledl do očí, v nichž zračila se nevýslovná laskavost – a jediný pohled ten prozatím rozhodnul. „Zůstanu,“ pravil temným svým hlasem, jako by byl k odpovědi té donucen. Vtom vešla komorná. „Kde jsi meškala před půl hodinou, že jsi neviděla tohoto pána vejíti?“ oslovila ji Elvíra poněkud přísně. Komorná zašeptala nesměle jakousi omluvu. „Uveď pána toho do hostinských pokojů!“ pokračovala Elvíra. „A učiň, čeho je třeba, když k nám zavítá vzácný a milý host.“ Komorná pohledla na neznámého jí muže poněkud nedůvěřivě a udiveně; ale nezbylo jí než uposlechnouti. Učinila krok nazad na znamení, že jest hotova přání své paní vyplniti. Elvíra popošla k Weinfurtovi a podala mu ruku. Stiskl ji skoro křečovitě; poté rychle se obrátil a beze slova následoval komornou. Elvíra chvíli postála. Chování i slova švakrova byla na ni učinila hluboký dojem; ale po několika okamžicích pospíšila do budoáru, by se připravila k přivítání přijíždějícího hosta... Weinfurt doveden do elegantně upravené komnaty, kde zůstaven o samotě... Skoro hodinu přecházel nepokojně od okna ku dveřím a zase nazpět... Přemítal... Nato vyšel do parku... Procházel se na zdař bůh po stezkách se svěšenou hlavou, až vzdálil se od letohrádku asi na čtvrt hodiny cesty a octnul se na nepatrném kopci, s něhož bylo lze park i vilu přehlednouti. Dlouho díval se upřeně na letohrádek. Tvář jeho jevila jakési rozpaky, jako by nevěděl, má-li něco závazného učiniti nebo nic. Občas také něco zamručel; ale kdyby byl někdo zcela těsně za ním stál, nebyl by ani slůvka vyrozuměl. Posléze se prudce obrátil, sešel s vršiny a ubíral se volným krokem po úzké stezce směrem k silnici, po které byl zrána přibyl do letohrádku. Zatím co byl meškal v letohrádku, bylo se slunce poněkud prodralo z šedého, jednotvárného mraku, jenž oblohu zahaloval. Vířivý vítr vál sice doposud, ale nepomžívalo více a mlžin, jež dodávaly krajině tak zádumčivého rázu, vždy více ubývalo; vítr však byl studený, ba mrazivější nežli zrána. Octnuv se posléze na silnici, stanul Weinfurt poznovu, jako by byl na rozpacích, má-li jíti směrem k letohrádku čili nic. Posléze se rozhodnul. Sel z počátku pomalu, pak vždy rychleji nazpět touže cestou, kterou byl zrána přišel. Na vršině, kde ztrácela se silnice v lese, zastavil se a ohledl se na letohrádek. Chvíli se naň upřeně díval, načež uklouzla sevřeným jeho rtům slova: „Ne, ne, sličná paní švakrová! Vaše políbení pálí mne sice na čele, jako byste se mne byla dotkla žhavými rty; ale zůstati přece nemohu!“ Poté se obrátil a zmizel v lese... Téhož dne, a sice právě v dobu, kdy počalo se slunce vymykati z náručí listopadových mlžin, vystoupila z polorozbořené chatrčky na konci jedné z nepatrných vesniček, rozkládajících se severozápadně od silnice dobříšsko-mníšecké, ženština v chudobném, ale čistém šatě. Na pohled jest to statná dívka venkovská prostřední postavy. Oblečena jest dosti teple; aspoň tak teple, že by mohla v obleku svém podniknouti delší cestu i za tuhého mrazu, neřku-li za poměrně snesitelné nepohody listopadové. Máť na sobě teplou vlněnou svrchní sukni popelavé barvy, bílý, květovaný fěrtoch a přes sebe velký vlněný šátek, do něhož jest tak pečlivě zahalena, že vypadá statnější, nežli snad skutečně jest. Také na hlavě má teplý vlněný šátek, bíle a černě pruhovaný; má jej pod bradou lehce uvázaný, takže může obličej svůj dle potřeby jen lehkým posunutím šátku před větrem chrániti. A právě když byla s malým uzlíčkem v ruce z chatrčky vystoupila, měla šátek na hlavě tak hluboko do očí stažený, že nebylo lze tvář její ani zblízka rozeznati. Přestoupivši práh chatrčky, rozhlédla se plaše kolem po vesničce, a nevidouc nikde živé duše, dala se chvatným krokem směrem k nejbližší lesině. Nešla však pohodlnou cestou vozovou, kterou chodíval z vesničky každý, kdo se chtěl dostati brzo na říšskou silnici, od Dobříše přes Mníšek a Zbraslav ku Praze vedoucí, nýbrž pospíchala k lesu po neschůdných stezkách velkou oklikou kolem bařin a močálů, jimiž byla osada po jedné straně obklopena. Vířivý vítr jest posud tak mrazivý jako zrána, dokud ještě pomžívalo. Znenáhla rozvívá těžké mlhy a pomalu, jakoby s největším namáháním, vymyká se slunce z šedavě zarudlého závoje mlžin, aby se ještě jednou, v tomto roce snad již naposledy, na krajinu usmálo. Avšak k lesině chvátající dívka nedbá zjevů přírodních. Občas se sice plaše rozhlíží po krajině, někdy také pohlíží nazpět k vesničce, jako by pátrala, nasleduje-li někdo; ale kromě vran, jež krok její tu a tam plaší, není nikde živého tvora. Chvátá vždy rychleji, až se octla na pokraji lesa při úzké stezce, ztrácející se v lesním temnu. Teprve zde, kde jest mrazivost vířivého větru hustou hradbou jedlí a sosen poněkud zmírněna, dívka se zastavila. Posunuvši šátek na hlavě trochu nazad, položila uzlíček na zvlhlý mech a zahleděla se do dáli směrem k vesničce, kterou byla asi před půl hodinou opustila. Poněkud osmahlá, pravidelná tvář boubelaté, asi dvacítileté dívčiny má v okamžiku tom trpce bolestný výraz. Avšak i přes tento pomíjející výraz jest to tvář výrazná a vpravdě sličná; v okamžicích blaha a rozkoše snad i uchvacující. Zdáť se, že spočívá v jemných a přece odhodlaných a jaksi mužných tazích nevylíčitelná směsice dobroty, lásky a oddanosti, jako v tváři mladistvé matky, když po prvé v životě svém sklání se nad kolébkou prvního svého dítka, by je – lehce a bázlivě políbila, a duší její šlehne chmurná jakás myšlenka... Několik okamžiků postála dívka bez pohnutí. Nato odhrnula levou rukou několik kadeří bohatého rusého vlasu, jež se jí byly posunutím šátku do tváře vkradly, nazad, přejela pravou rukou čelo, spustila pak obě ruce jako bez vlády a upřela snivé jasnomodré oči své poznovu do dáli k vesničce. Vidí arci již jen mlhavé obrysy: několik chatrček na úpatí nevelké pahořiny, v pozadí chudobný kostelíček s nevysokou věží a v popředí chaloupku, z které byla vyšla... Na tuto upírá nyní svůj zrak, jako by chtěla i mlhami, jež vítr právě rozvívá, prohlednouti až k okénku a okénkem dovnitř chýše... A pomalu vkrádají se v snivé jasnomodré oči její dvě velké slzy a rovněž tak pomalu kanou po snědé tváři, načež rychle, jakoby násilím setřeseny, zapadly v záhyby šátku na ňadrech. „Sbohem, sbohem, matičko má drahá – drahá!“ zašeptaly kypré rty s bolestným pousmáním... „Snad jsem tě upřímně políbila dnes naposledy!... Musím od tebe – musím tě zůstaviti chorou bez pomoci – bez útěchy... O, žes mi raději neklnula.... Jak ráda bych pak byla opustila rodnou chýšku, aby pohled na mne ne jitřil tvou bolest! Ale místo zasloužené kletby požehnání!... Kletba tvá byla by mi dodala síly – požehnání tvé mne odzbrojilo... Odcházím málomyslná – se srdcem zdrceným... Vím, že mne provází posměch všech, kdož mne znají; vím, že si na mne nikdo nevzpomíná, nežli s opovržením... Jen ty, jen ty, matičko má drahá – drahá – budeš na mne vzpomínati, jako bych byla doposud ještě nevinným dítětem... Možná, že se přece zase vrátím, – brzo vrátím... Nebudu dbáti ústrků a pomluv lidských; vrátím se zase k tobě, abych tě ošetřovala a těšila v dnech staroby, jako tys mne těšívala, když mé srdce krvácelo, když se mi zdálo, že nalézám se na pokraji zoufalosti“... Slova ta pronesena trhaně a hlasem stísněným, jako když jsou prsa sevřena křečovitou bolestí. Ještě několik okamžiků postála dívka bez pohnutí na témže místě, dívajíc se upřeně směrem k chatrčce; nato rychle se sehnula, zvedla levou rukou raneček, a stáhnuvši si pravou rukou šátek na hlavě zase hluboko do očí, obrátila se a v následujícím okamžiku zmizela v temnu lesním. Ubírala se po klikaté lesní stezce pomaleji, nežli byla šla z vesničky k lesu. Cesta lesem, jenž aspoň poněkud chránil před mrazivým větrem, byla skoro příjemná. Žlutavé paprsky slunce, jež se pomalu z mlžin vymykalo, vnikaly jen spoře korunami vysokých jedlí a sosen na stezičku a šumot větru v jich vrcholcích budil v duši dívčiny pocit zádumčivý. Čím hlouběji vnikala do lesa, tím více les houstnul, tím spořeji vnikaly paprsky slunce na stezku, tím šeřeji bylo před dívkou. Zrychlila krok a asi po půl hodině octla se opět na pokraji lesa nedaleko říšské silnice dobříšsko-mníšecké. Teprve nyní zpozorovala, že se bylo slunce již dávno vymknulo z náručí mlh – že usmívá se na krajinu. Leč úsměv jeho byl smutný, truchlivý, chladný. Spíše oranžově zarudlé než intensivně zlaté a oslňující paprsky neměly více oné divotvorné osvěžující moci jako z jara – moc jejich byla mrazivým dechem severu zlomena. Rychle zabočila dívka s lesní stezky na silnici a ubírala se směrem k Mníšku. I nyní ještě vál po nějaký čas vítr vířivý; avšak znenáhla vždy více se soustřeďoval, až asi po půl hodině dul již jen jedním směrem, od severu k jihu, tudíž přímo proti dívce. Pomalu počíná se však slunce znovu zachmuřovati. Ale nyní nezahalujou je pouhé mlhy, nýbrž šedé, vždy více houstnoucí mraky, jež vítr od severu přihání. Zanedlouho počaly vzduchem poletovati sněhové vločky a vbrzku sypou se vždy hustěji na zemi. V několika minutách změnila krajina svou fysiognomii. Po obou stranách silnice se táhnoucí pole a luka jsou pokryty sněhem a jenom tu a tam, kde jest vichr posud ještě suverénním, jeví se půdou podmíněné různotvaré, temné prouhy. Někdy se sice i tyto prouhy ještě na okamžik zabělí, ale hned nato kvílící vítr sněhový rubáš zase smete. Zanedlouho nemá již ani nejprudší dech větru dosti síly smetati sníh se všech míst. Sněhové vločky sypou se vždy hustěji, obloha vždy více se zatmívá, kdežto okolí vždy více se bělá, až posléze vše zahaleno v bílý háv. Dívčina kráčí navzdor prudké vánici a mrazivému větra, jenž jí nyní šlehá přímo do tváře, dosti statné kupředu. Bylať se ještě těsněji zahalila v teplý vlněny šátek, a stáhnuši si jej na hlavě tak hluboko, ze nevidí nežli na zem přímo před sebe, ubírá se s hlavou k prsoum nakloněnou dále po silnici. Asi po půl hodině dorazila k Mníšku. U prvního domku se na několik minut zastavila. Dovnitř však nevešla, nýbrž zůstala před domkem na oné straně, kde byla aspoň poněkud chráněna před mrazivým vichrem. Přehledla odtud jen nejbližší část města; vzdálenější domy nebylo lze pro hustou chumelici ani rozeznati. Urovnala si poněkud šat, zahalila se ještě těsněji do šátku, uvázala si šátek na hlavě pevněji pod krkem, a oddechnuvši si trochu, stáhla šátek ten zase hluboko do očí a vydala se na další cestu. Silnice byla i zde úplně liduprázdná. Toliko před výsadní hospodou stálo několik povozů takovým způsobem, že byli koně chráněni před vichřicí. Dívka nedbajíc nepohody ubírá se zrychleným krokem dále. Minuvši asi po půl hodině Řídkou, jde po silnici směrem ku Zbraslavi. Nyní potkává častěji povozy i lidi; ale každý spěchá a sotva že pozdraví nebo na pozdravení dívčino poděkuje. Když se blížila ku Zbraslavi, bylo se již valně sešeřilo a sněhové vločky počaly řídnout. I zrychlila krok svůj ještě více; ale bylo lze zcela zřejmě pozorovati, že má sice pevnou vůli jíti rychleji, ale že jest už nemálo umdlena. Zanedlouho přestal padat sníh, ale severní vítr vane vždy mrazivěji. Asi čtvrt hodiny cesty před Zbraslaví spatřila dívka před sebou několik povozů, a navzdor panujícímu seru rozeznala již zdáli, že nejedou proti ní, nýbrž směrem ku Zbraslavi. Pospíšila, seč síly stačily, za povozy v naději, že snad se bude moci svézti. Zanedlouho však seznala, že jest naděje její mama. Bylyť to vesměs těžké fůry formanské s velkým nákladem a s trojím, ba jedna, nejposlednější, se čtverým spřežením silných tahounů meklenburských. V tu dobu bylo formanství posud ještě v rozkvětu. O železnicích a jiných komunikačních prostředcích našich dnů neměl tehdá ještě nikdo ani tušení. Cestování a doprava zboží byly tehdá rovněž tak svízelný jako zdlouhavý. Osoby dopravu prostředkující byly obyčejně více méně zámožný. Byla to zvláštní, nyní už skoro vesměs vymřelá kasta lidí na pohled drsných, ba surových, jinak však dobromyslných. My mladší pamatujeme tento druh lidí a jich povozy již jen jako ve snu; poslední generace našeho pokolení nezná jich už namnoze z vlastního názoru, nýbrž jen z popisu. Vozy formanské, nechť lehké nebo těžké, měly týž ráz a lišily se toliko kompaktností materiálu, z něhož byly sdělány, a šířkou i výškou kol. Čím těžší náklad dopravován, tím tvrdší bylo dřevo, z něhož byl povoz sdělán, tím nižší a širší byla kola. Oba druhy vozů pak byly pokryty plachtou z režného plátna na velkých obručích, a konala-li se cesta delší, nalézal se pod vozem na čtyřech krátkých řetízcích čtverhranný člunek, na němž měl forman uloženy nejnutnější potřeby pro všechny možné případy a kde spával také psík, obyčejně škaredý, huňatý pinčlík, jenž formanskou fůru doprovázel. Rovněž tak zvláštní jako povozy byl i šat formanův. Byltě to skoro stejnokroj: kožené spodky do vysokých bot, z nichž čouhávaly přes kolena vytažené vysoké punčochy, volná blůza modré barvy a široký, začasto stříbrem kovaný kožený opasek na peníze kolem těla. Na hlavě nosili formani obyčejně širáky nebo klobouky se širokými dny a úzkými střechami a různotvarými kokardičkami; čepice byla u pravých formanů řídkostí. V zimě byl spodní oděv pod lehkou bluzou ovšem teplejší nežli v letě a také hlavu kryla v zimě pod kloboukem ještě vlněná čepice, tak zvaná michlovka, kterou bylo možno po případě přes uši a daleko do obličeje stáhnouti. Pravý forman dbal také okrasy svých koní, své chlouby, obzvláště jádra svého koňstva u voje, kteří byli vždy nejstatnější a nejsilnější. Řemení jejich bylo pevnější, širší a dražší onoho, jímž byli opatřeni ostatní koně. Chomouty okrašlovány nevydělanou bobří kůží, mosaznými cvočky a plíšky různého tvaru, a skoro nikdy na nich nescházel za okrasu velký mosazný hřeben. Začasto bývaly tyto chomouty pravou mistrovskou prací sedlářskou. Takovým povozům dívka se blížila. Zpozorovavši, že jsou to těžké fůry formanské, zmírnila zrychlený krok, ale zanedlouho, jako by si byla připamatovala, že musí stůj co stůj cíle své cesty ještě dnes dosáhnouti, krok svůj zase zrychlila a tak konečně poslední povoz dohonila. Byl to těžký, formanský vůz s velkým nákladem. Kola jeho byla skoro půldruhé pídě široká, a ačkoli byly do vozu zapřažený čtyři páry koní, jel vůz přece jen zvolna a koně šli co noha nohu mine, ač je dvé bičů neustále popohánělo. Koně u voje řídil statný, na pohled asi padesátiletý muž osmahlé, zamračené, bezvousé tváře. Byl oblečen po fonnansku; široký kožený opasek kolem těla a obzvláště stříbrné okrasy opasku toho zdály se nasvědčovati, že to sám majitel povozu a snad i vlastník ostatních tří vozů, které v různé vzdálenosti od sebe jely napřed. Přední koně řídil asi šestnáctiletý statný mladík, z jehož fysiognomie každý na první pohled poznal, že to formanův syn. Dohonivši povoz, posunula dívka šátek na hlavě poněkud nazad, aby lépe viděla a tak ještě jednou se přesvědčila, může-li požádati za svezení čili nic; ale první pohled ji přesvědčil, že by byla i nejúpěnlivější prosba její marnou. Cesta šla právě poněkud do vršku a otec i synek musili tak prudce práskati do koní, že práskání přehlušovalo i rupot těžkých kol, dusot kopyt a drkotavé řinčení, kterýmž byla jízda provázena. Jakmile se dívka k povozu přiblížila, vyskočil z lodičky pod vozem černý huňatý pinčlík, a zaštěkav několikráte na dívku, popoběhl kupředu ke koním, jako by si byl připomenul svou povinnost. Proběhnuv štěkaje několikráte koním mezi nohami, vyrazil jako šipka před první pár koní, kde skákaje před nimi do výšky neustále štěkal a tak koně k většímu napětí sil popoháněl. Dívka obešla povoz ve velkém oblouku a octla se právě u prvního páru koní, když povoz vyjel na vršek, odkud už byla cesta až do Prahy buď jen s mírným svahem aneb úplně rovná. Práskání bičů a popohánění koní ustalo; koně jdou zase volným, odměřeným krokem. Jen škaredý pinčlík poskakuje ještě před prvním párem koní a proplítá se jim obratně skrze přední nohy, ale neštěká více, nýbrž vrčí a kňučí, jako by byl mrzut, že koně tak snadno vyjeli a on musí přestat štěkati. Náhle upoutala jeho pozornost cizí dívka, která se byla octla jen několik kroků od něho. Střelhbitě odskočil od koní a poskakoval před dívkou, zběsile na ni štěkaje. Dívka se zastavila, pes však štěkal dále. „Kuš, Astrakane!“ zazněl drsný velitelský hlas mladého formana. Pes sice hned umlkl, a obrátiv se k svému veliteli, upřel naň, mrskaje lísavě ohonem, své jiskrné černé oči; nato se zase obrátil k dívce a počal znovu štěkati. „Ke všem všudy, Kiliáne, – okřikni ho!“ houknul nyní skoro popuzen drsným basovým hlasem starší forman na svého mladšího soudruha. Tento beze slova švihnul bičem po psíkovi. Pinčlík zaskučel, ale hned zase se rozštěkal a vběhl mladému formanovi mezi nohy. Forman bez rozpaku jej kopnul, až odlít a bolestí skuče odběhl nazad a zalezl do své loďky pod vozem. Zatím byl vůz trochu popojel, takže starší forman octnul se těsně za dívkou, která byla chvíli stála a právě učinila první krok kupředu. „Kampak, panenko?“ optal se forman zcela bezúčelně. Dívka se znovu zastavila a obrátivši se odpověděla jaksi rozpačitě: „Do Prahy.“ „A z daleka?“ pokračuje forman dohoniv dívku. „Z daleka – od Dobříše,“ zní odpověď přitlumeným hlasem, takže forman, přeslechnuv slůvko od, domníval se slyšeti předložku z. „Ah – tam jsme byli dnes přes noc. Můj Kilián se tam serval v hospodě...“ Dívka, jdouc nyní podle formana, neodpověděla. Po chvíli forman, prásknuv z pouhého zvyku bičem, připomenul: „Brr! Dnes je proklatý nečas! – Jdete už dlouho?“ „Skoro od rána.“ „Pěšky – v tom nečase?“ „Pěšky,“ opakuje dívka. Forman chvíli mlčí, pak pokračuje: „Máte v Praze příbuzné?“ „Nemám.“ „Tecly snad nějaké známé – krajany – ne?“ „Také ne!“ „Či tam jdete do služby?“ Po této otázce se dívka zapýřila; patrně byla na rozpacích, má-li odpovědíti čili nic. Forman však, nečekaje odpovědi, zapráskl ze zvyku bičem a ubíral se mlčky podle dívky. „A vy chcete být ještě dnes v Praze?“ optal se po malé chvíli, ale spíše jen, aby něco řekl, nežli ze zvědavosti. „Ano,“ zní odpověď. „Ale vždyť je už skoro noc – vždyť tam nedorazíte.“ Dívka mlčí. „Zůstaňte na Zbraslavi přes noc!“ napomíná forman. „Není možno.“ „Nastane-li taková vánice, jako byla skoro po celý den?“ „Jaká pomoc,“ odpovídá dívka; „musím býti dnes v Praze stůj co stůj.“... „A nejste ještě umdlena?“ ptá se forman dále. „Vždyť byl dnes nečas, že by nebylo divu, kdybyste byla někde sedět zůstala.“ Teprve nyní dívce napadlo nebezpečí, které jí hrozilo; byvši zároveň upozorněna na umdlenost, cítila, že není jen umdlena, nýbrž přímo zchvácena. Mimovolně pootevřela ústa, by formana poprosila, aby ji svezl, ale vzpomenuvši si, že má forman tak těžký náklad, že jej čtyři páry koní sotva vlekou, zarazila se a mlčela. „Víte, jak je odtud daleko do Prahy?“ vyptává se forman. „Nevím, pane.“ „Vy jste tedy ještě nikdy v Praze nebyla?“ „Nebyla,“ zní lakonická odpověď. „A co si tam počnete pozdě navečer, když nikoho neznáte?“ Dívka se opět zapýřila; ale forman, který se patrně jen z dlouhé chvíle vyptával, aniž by ho byly odpovědi nějak zajímaly, pokračoval: „Odtud počítají do Prahy sice jen jedinou míli; ale dobrý pěšák musí jíti nejméně tři hodiny, nežli dorazí do Prahy – my s těžkým nákladem jezdíváme mnohdy pět, ba i šest hodin...“ Dívka vzdychla. „A jste-li umdlena a nastane-li taková nepohoda, jako byla skoro po celý den,“ dodal forman, popraskávaje bičem nad koňmi, „sotva dorazíte do Prahy před půlnocí.“ „To není možné!“ zaúpěla dívka. „Vždyť vám to vykládám,“ připomíná forman jaksi nevrle; „půjdete-li ostře, jste v Praze za tři hodiny, jinak...“ Nedořekl. Náruční kůň druhého páru z neznámé příčiny počal se mírně vzpínati. „Hola hej! Tiše, tiše, Muchomůrko!“ volá forman na koně konejšivě. „Co se lekáš? Co se sataníš?! Podívej se na Michulku, jak jde tiše!“ Kůň potřásaje hřívou stříhá ušima; ještě jednou pokouší se o vzepnutí; ale bič formanův zasvištěl mu nad hlavou – kůň ztichl a jde volným, odměřeným krokem jak ostatní. „Proklaté mrchy!“ zamručel forman. „Člověk by jim jakživ neublížil, ale někdy ani nejúlisnější slova nepomohou.“... Několik okamžiků sleduje forman ostrovidovým okem svým krok a chování zpupného koně, a vida, že se utišil, obrací se zase k dívce. „A kdepak jste dnes, panenko, obědvala?“ ptá se. „Nikde, pane,“ zní tichá nesmělá odpověď. „Vy jste tedy ani nejedla?“ „Ó, ano – časně zrána jsem pojedla trochu oukropu.“... „A od té doby jste neměla v ústech?“ dodal forman, aniž by byl změnil tón svého hlasu. Dívka mlčí. „Čípak vlastně jste, panenko? Vždyť jsem se vás ještě ani nezeptal,“ vyptává se forman dále. „Jindrova – zovu se Marie – otec však už je dávno mrtev,“ odpovídá dívka trhaně. „Tak!?“ ozval se forman náhle, načež dodal mručivě, jako by mluvil sám k sobě: „Hm – podivno! Znal jsem také jistou Jindrovou... Už tomu přes dvacet let... Setkal jsem se s ní právě také za takové nepohody, jako byla dnes... Ale vy jste přece z Dobříše a ona...“ Nedomručel. Muchomůrka počala se znovu mírně vzpínati. Povoz přijížděl právě k prvnímu domku zbraslavskému a možná, že se kůň lekal světel, jež právě v několika oknech nejbližších domků vzplanula. Forman obrátil pozornost svou opět ku koni. Konejše jej po svém zvyku lahodnými slovy, přiblížil se k němu a poplácal jej několikráte po krku. Kůň ještě chvíli se zastavoval a pak šel zase klidně jako dříve. Ale hned nato počal se mírně vzpínati soudruh jeho, jejž byl forman před chvílí Michulkou nazval. Formanu nezbylo než obrátiti pozornost svou k Michulce. Tím ukončena také bezvýznamná rozmluva s neznámou dívkou, která, zůstavši poněkud pozadu, ubírala se volným krokem podle vozu. Forman si dívky více nepovšiml. Teprve když zajížděl vůz se silnice k první výsadní hospodě, ohledl se forman po dívce, která zůstala na silnici nerozhodně státi. „Ah – vy jste ještě u vozu?“ pravil tonem poněkud vyčítavým. Dívka mlčí. „Zůstaňte tu raději přes noc – radím vám dobře – zanedlouho strhne se zase chumelice...“ „Není možno,“ odpovídá dívka rozhodně. „A kdyby i bylo – nemámť ani na nocleh...“ Vtom se vůz zastavil před hospodou vedle tří menších for, jež sem byly již dříve přibyly. „Kiliáne!“ zvolal forman na svého synka, jenž upravoval právě cosi na chomoutu jednoho z předních koní. „Nech koně jen trochu odfrknout! Za půl hodiny musíme dál!... Krmit můžeme až v Praze.“ Poté zastrčil bič do šejtroku, hodil oprať, kterou držel v ruce, synkovi a chtěl vstoupiti do hospody; mimoděk se ještě jednou obrátil a spatřil neznámou dívku doposud ještě státi na silnici. Teprve nyní, když se byl zbavil starosti a péče o koně, upoutala dívka u větší míře jeho pozornost, která byla, jak víme, po celou dobu, co s dívkou hovořil, skoro výhradně ku koním obrácena, takže hrubě ani nevěděl, co mu byla dívka na jeho otázky odpovídala. I popošel nyní o několik kroků blíže k ní a pravil vlídně, pokud toho byl drsný jeho hlas schopen: „Neřekla jste před chvílí, že jste od rána ničeho nepojedla?“ „Řekla, pane,“ odpovídá dívka. „A neřekla jste, že nemáte ani na nocleh?“ pokračuje forman. „Řekla, pane,“ opakuje dívka monotonně. „Pojďte tedy! Povečeřte – zaplatím,“ rozhodl se forman, a nedbaje více dívky, obrátil se a vstoupil do hospody. Dívka nesměle se za ním plížila a usedla za stůl v tmavém koutku hned u dveří. „Tam té holčině dejte něco jíst a pintu piva!“ volá forman na hospodského, zasedaje za stůl uprostřed jizby. „Mně přineste kus uzeného, chleb a korbel čtyř- nebo pětipintový!“ Poté odepjal opasek, jejž hodil před sebe na stůl, sňal širák i michlovici, a podepřev hlavu oběma rukama, zamyslil se. Hospodský přinesl žádané, a vida hosta zamyšleného, postavil jídlo i pití prostě před něj a poodešel ke stolům u oken, kde seděli jiní hosté. Také dívka u dveří poodhrnula šátek na hlavě, uvolnila si poněkud velký vlněný šátek kolem těla, a podepřevši podobně jako forman hlavu o obě ruce, zamyslila se. Bylo jí nevolno, ba k smrti smutno. Za jiných okolností byla by si sotva tak nejapně nebo po jejím náhledu tak dotíravě počínala a sotva byla uposlechla vyzvání formanova, by se za jeho peníze navečeřela – ale tentokráte jí nic jiného nezbývalo. Doufalať doraziti do Prahy bez zastávky ještě před večerem a nenadála se, že ji nepředvídaná nepohoda tak zdrží, že bude do večera hladem a nepohodou tak znavená, jako skutečně byla. Když vstoupila do teplé světnice, rozmrazilo ji nejdříve teplo, až se několikrát otřásla; poté mrazem zrudlá její tvář se rozhořela a dívce se zdálo, jako by jí sil vždy více ubývalo a jako by na ni přicházela dřímota. Když jí přineseno jídlo, vzmužila se a hltavě je snědla; piva však se ani nedotkla, nýbrž podepřevši opět hlavu oběma rukama, znovu se zamyslila. Forman setrval po nějaký čas bez pohnutí, jako by o něčem přemítal; patrně měl nějakou starost, které se nemohl zbaviti. Náhle prudce vztýčil hlavu, ukrojil kus uzeniny a přihnul si jednou z pětipintového korbele; nato přiložil pravou ruku k uchu, jako by naslouchal. Zdáloť se mu, jako by byl venku zaskučel daleko prudší vítr, nežli byl vál, než vstoupil do hospody. Chtěl vstáti a podívati se ven; ale v témž okamžiku objevil se mezi dveřmi jeho synek. „Co se stalo, Kiliáne?“ oslovil jej otec, upřev naň pronikavý svůj zrak. „Strhla se zase bouře – sníh se chumelí, že není vidět na dva kroky,“ vykládá synek. „Jsou koně za větrem?“ optal se rychle otec. „Jsou.“ „Dobře – vyčkáme tedy, až se bouře trochu utiší,“ dí na to otec. „Do půlnoci snad přece do Prahy dorazíme.“ Synek se obrátil k odchodu. „Hola, Kiliáne!“ volá otec. „Dones hochům korbel, ať se zahřejou... Ale ať se mi nehnou od koní!“ „Dobře, otče,“ odpovídá synek, blíže se k otcovu stolu. „A ty nic nepojíš?“ ptá se forman, podávaje synovi korbel. „Nic, otče,“ zní odpověď. „Nemám chuti – až v Praze.“ Poté vzal synek korbel se stolu a zmizel ve dveřích. „Prokletý nečas!“ mručí starý forman, naslouchaje hukotu větru, jenž opíraje se právě o okenice, řinčí jimi, jako by někdo řetězy chrastil. Nato si opět podepřel hlavu a znovu se zamyslil. Myšlenky jeho bůhvíkde bloudily... Asi po desíti minutách zvedl prudce hlavu a zadíval se ku dveřím do koutka, kde seděla neznámá dívka. Chvíli se na ni upřeně díval, jako by zkoumal, jaká to vlastně osoba a s jakými asi zámysly do Prahy se ubírá. Dívka seděla bez pohnutí a neviděla, že ji někdo pozoruje. Po malé chvíli chtěla se vztýčiti, ale vstala jen napolo, zavrávorala, a ztemna bolestně zaúpěvši, zase sklesla na lavici. Forman, jenž ji byl právě zkoumavě pozoroval, rychle vstal od stolu a přiblížil se k ní. „Co je vám?“ optal se drsným hlasem co možná nejvlídněji. „Nic – nic,“ zaúpěla dívka rozpačitě. „Nejste nemocna?“ pokračuje forman. „Ne – nejsem –,“ vydralo se namahavě z prsou dívčiných. V témž okamžiku zkřivila se zardělá tvář její křečovitou bolestí. „Ale vždyť přece vidím, že vám není dobře,“ naléhá forman. „Snad je vám horko – odložte aspoň velký šátek...“ křečovitě stažené tváři dívčině jeví se rozpaky. „Ne – ne – není mi horko,“ zalhala trhaně. „A přece se vám řine pot po tváři?!“ připomíná forman. Dívka chvíli mlčela; nato prudce a patrně namahavě vstala, a vzavši uzlíček, jenž ležel vedle ní, do ruky, pravila stísněným hlasem: „Děkuju vám – pane – za vaši laskavost... Musím však – už jíti...“ „Co vás napadá! V tak děsné nepohodě!“ ozval se forman. „Či se nás snad bojíte?“ „Ne – ne – nebojím!“ zaúpěla dívka, jako by jí byla křečovitá bolest hrdlo stáhla. „A proč tedy nechcete aspoň nějaký čas vyčkat – až se bouře utiší?“... „Ne – ne – nemohu – nesmím,“ zní trhaná odpověď. Forman mlčí, nespouštěje zraků svých s dívčiny tváře, v které doposud ještě se jeví křečovitá bolest. Zdá se mu, že dívka jaksi váhá, že se nemůže rozhodnouti, ale příčina, pro kterou se chce bez odkladu vydati do psotné nepohody na další cestu, jest mu dosud úplně temna. Také dívka zůstala chvíli nepohnutě státi; přemítalať, co počíti. Posléze se rozhodla. „Děkuju vám, pane, ještě jednou za vaši laskavost^ pravila hlasem jistějším nežli posledně. „Nemohu zůstati – musím bez odkladu dále... Buďte s bohem!“ Poté se obrátila k odchodu. Forman však učinil několik kroků kupředu a uchopil dívku za ruku. „V té psotě přece nemůžete dále,“ pravil káravě; „vždyť někde zahynete...“ Dívka ještě jednou se obrátila. V očích leskly se jí slzy, ale tvář nejevila více ani stopy křečovité bolesti. „Pusťte mne, pane! – Prosím vás za to snažně,“ pravila měkkým hlasem. „Nepustím!“ zní rozhodná odpověď formanova. Dívka beze slova prudce sebou škubla, vytrhla ruku svou z ruky formanovy a pokročila ku dveřím. Forman však ji zachytil za svrchní šátek, v nějž byla zahalena, uzel šátku povolil a šátek sesmekl se dívce napolo s těla... Dívka se poznovu obrátila a upřela zaslzený zrak svůj na formana. Tento však, změřiv ji od hlavy k patě, pravil přitlumeným hlasem: „Probůh – vždyť jste těhotna!“ Dívka sklopila zrak. „Probůh vás prosím – pusťte mne!“ zaúpěla stydlivě sotva slyšitelným hlasem. „Jste provdána?“ optal se kvapně forman. Dívka váhá chvíli s odpovědí. „Nejsem!“ odpovídá pak nesměle. „Ah! teprve nyní vše chápu,“ zamručel forman, jako by mluvil sám k sobě. „A právě proto, že vše chápu, nepustím vás!“ Poté uchopil dívku kolem pasu a vtlačil ji na místo, s kterého byla před chvílí vstala. Dívka se sice zpěčovala, ale svalovité ruce formanovy byly ji objaly jako železné kleště, – musila usednouti. V témž okamžiku objevil se mezi dveřmi Kilián s prázdným korbelem. „Otče, – už je prázdný!“ zvolal, zastaviv se mezi dveřmi a zvedaje korbel do výšky. „Hoši mají dnes pekelnou žízeň!“ Otec vztýčiv se odpověděl: „Dej nalít ještě jeden a uprav v posledním voze místo pro jednu osobu...“ „Není možno, otče, – náklad je tak těžký,“ namítá synek. „Uprav místo!“ velí otec přísně a dodává: „A jakmile vypijete ještě jeden korbel, vydáme se na další cestu...“ „Není možno,“ namítá synek poznovu. „Bouře je vždy prudší, vítr pálí jako kopřivy – ublížíme koním...“ „Jakže? – Nemožno?!“ opáčil starý forman přísným tónem. „Od kterého času bojí se Kilián větru?!“ Kilián něco zamumlal na omluvu, a podávaje hostinskému, jenž se byl přiblížil, prázdný korbel, pravil hlasitěji: „Ale vždyť já, otče, ničeho nenamítám – jde mi jen o koně – pojďte – přesvědčte se sám!“ „Dobře, přesvědčím se!“ odpověděl forman poněkud vlídněji. Zatím co Kilián čekal na nový korbě piva, vyšel starý forman ven před hospodu a vrátil se za několik vteřin. „Máš pravdu, Kiliáne,“ pravil k svému synku, jenž právě bral korbel piva z ruky hospodského, „není pomoci – musíme počkat, až se bouře přežene... Opatř koně – a uprav místo ve voze!“ Kilián zmizel a forman, nakloniv se k dívce, která seděla za stolem se sklopeným zrakem, položil jí svalovitou svou ruku na rameno a pravil: „Musíme počkat – až se bouře utiší... Před půlnocí snad přece do Prahy dorazíme...“ „Vy mne chcete svézt?“ optala se dívka nesměle, zvednuvši hlavu a pohlednuvši plaše formanovi do očí. „Copak jste neslyšela, co jsem rozkázal svému synu?“ Dívka se zachvěla, jako by ji bylo znovu rozmrazilo; forman však, maje za to, že se zachvěla bázní, pravil konejšivým hlasem: „Nebojte se, panenko, ničeho! Jakmile bude možno, vydáme se na cestu. Pojedeme potom rychleji... Odtud je cesta ku Praze nepoměrně lepší než od Dobříše sem.“ Dívka se opět zachvěla. „A nás se také báti nemusíte,“ pokračoval forman konejšivě. „Já jsem sice člověk hrubý a surový, ale posud jsem nikomu neublížil... Mám také dceru, mladší než jste vy – je ji teprve patnácte roků... A když jsem se před chvílí domyslil, kam putujete, napadlo mi, že by mohl i moji vlastní dcerku někdy stihnouti podobný osud jako vás – napadlo mi, jak by jí asi bylo, kdyby se setkala na své cestě za takové nepohody, jako je dnes, s člověkem bez srdce... A proto se nebojte! Pojedeme přes Malou Stranu a Kamenný most ku Koňské bráně – ve výsadní hospodě U Turků zastavíme a odtamtud nemáte už na Karlov daleko.“ Dívka naslouchala slovům těm jen napolo; myšlenky její patrně jinde bloudily. Teprve když forman umlkl, zadívala se mu do očí, jako by se chtěla ptáti, o čem byl právě mluvil; ale hned zase sklopila zrak a znovu se zachvěla. „Eh – ke všem všudy – co se s vámi děje? Vy se třesete, jako by k vám mluvil ďábel v lidské podobě,“ ozval se forman skoro nevrle, ustoupiv na krok od dívky a měře ji přísným pohledem. Ale hned nato, jako by si byl připamatoval, že vlastně on sám jest příčinou dívčina ostýchavého chování, dodal přívětivěji: „Pravda! Vždyť mne neznáte... Ale věřte mi na slovo... Jsem člověk poctivý... Nebojte se mne!... Weinfurt nikomu neublíží...“ „Jakže?... Weinfurt?!...“ uklouzlo mimovolně dívčiným rtům a z očí šlehl jí blesk vášnivého rozechvění. „Ano – Weinfurt posud ještě kuřeti neublížil – nebojte se ho!“ dokládal forman, nespouštěje očí s tváře dívčiny, v které se jevilo prudké pohnutí. Chvíli dívala se dívka upřeně před sebe na stůl, pak zvedla pomalu hlavu a zadívala se formanu do očí jako člověk z dřímoty se probírající. „Weinfurt – Weinfurt!“ opakovala monotonně přitlumeným hlasem, nato prudce, zajíkavě se optala: „Vy – znáte Weinfurta?“ „Znám-li Weinfurta?!“ rozesmál se forman. „Vždyť jsem to sám.“ „Vy – Weinfurt?“ vyhrklo dívce z úst. „Ano, já – což na tom divného?“ Dívka mlčí, dívajíc se formanovi tak upřeně do tváře, jako by nemohla zraku odvrátiti. Po chvíli přejela rukou přes čelo, zrak její sesmekl se na stu. a bloudil plaše po stole, jako zrak člověka, kterýž se byl octnul v největších rozpacích. „Či snad mne znáte?“ ujal se slova lorman, když dívka neodpovídala. Dívka zavrtěla mlčky hlavou. „Nebo jste někdy jméno to slyšela?“ Dívka chtěla něco odpověděti; ale v témž okamžiku zalehl tak prudký vichr do oken, že po několik minut hlučně řinčela, jako by jimi někdo lomcoval. „Slyšíte? Meluzina dnes pláče, jako by jí někdo trhal srdce z prsou,“ pravil forman k dívce, a zrak jeho zabloudil k oknům, kde sedělo za stoly několik cizích hostů. Teprve nyní si všimnul, že hosté ti pokukujou zvědavě a zároveň ousměšně ku stolu, za nímž seděla dívka, s kterou právě mluvil. Pochopil stav věcí bez odkladu. Rychle postoupil ku stolu uprostřed jizby, kde byl původně seděl. Ale sotva pohledl na stůl, zarazil se – pak se divoce rozhlédl kolem a hned nato vzkřikl: „Kde je můj opasek?! –“ Hosté za stoly u oken dívají se upřeně na formana. „Někdo mi ukrad opasek!“ vzkřikl forman divoce, že bylo hlas jeho slyšeti až před hospodu. V hostinci nastal za takových okolností nezbytný ruch a šum. Hosté vstávali od stolů a obklopili formana; hostinský přikvapil. Jeden tázal se nebo pronášel své domněnky přes druhého. Každý chtěl věděti aspoň něco, co krádež předcházelo, a skoro každý také něco věděl, co by po jeho náhledu mohlo v esa k vypátrání pachatele. Jeden arci radil tak a druhý onak; jeden křičel, druhý mumlal, jiný zase šeptal; slovem, po několik minut panoval v jizbě takový hluk, že nebylo vlastního slova slyšeti. Někteří hosté vyběhli před hospodu; jiní zůstali a hledali po světnici a pod stoly, nemohouce se dost vynadiviti, jak se mohla krádež státi v jejich přítomnosti. Jen forman zůstal nápadně klidným; snažil se připamatovati si co možná nejživěji, co bylo bezprostředně předcházelo, kdo se byl ku stolu, na který byl svůj opasek hodil, přiblížil, slovem přemítal, jak by z předcházejících momentů nejsnadněji bylo možno zloděje vypátrati. Nežli se rozhodl, vrátili se někteří hosté, kteří byli vyšli z jizby. Jeden z nich, pohřešiv dívku, s kterouž byl forman před chvílí mluvil, zvolal: „Kampak se poděla neznámá panenka?“ Zraky všech přítomných obrátily se ku stolku v koutě u dveří, kde byla dívka seděla. Dívky tam více nebylo; bylať použila nastalého zmatku a nepozorovaně se vytratila. „Běžte za ní!...“ „Chytněte zlodějku!...“ „Vždyť nemůže být se světa!“ volal jeden přes druhého. Někteří ochotně vyběhli před hospodu, by dívku stíhali. Forman sice zavrtěl jaksi nedůvěřivě hlavou, ale i on pospíšil ven, aby dal Kiliánovi a kočím svým rozkaz ku stíhání dívky. Tito však už věděli, co se bylo stalo a kdo je v podezření krádeže, a byli se také už všemi směry rozprchli; někteří z hostů následovali jich příkladu... Zanedlouho vrátil se jeden po druhém s nepořízenou. Nejpozději přišel Kilián, kterýž se byl pustil po silnici směrem ku Praze; ale ani on, jenž byl přece kromě otce nejvíce při věci interesován, nemohl pranic udati, co by bylo vedlo na stopu zmizelé dívky. Hosté i forman vrátili se zase do hospody. Hoste zasedli za své stoly, forman přecházel mrzut po jizbě. Přemítal o krádeži. Peněz arci tak neželel jak opasku. Měltě již jen nepatrnou částku; ale stříbrem kovaný opasek měl cenu tři- i čtyřikráte vetší nežli jeho obsah. Mimo to byl památným; bylať mu jej darovala mladá žínka jeho, když byl po prvé vyjel s vlastní fůrou do světa co ženatý muž... Do rozpaků tím také nepřišel; neboť i Kilián měl něco peněz při sobě, což dostačilo nejen do Prahy, nýbrž i nazpět – a v Praze, kde musila býti vyplacena mzda za dovoz nákladu, bylo po nouzi. Ale způsob krádeže byl mu naprosto nevysvětlitelný. Podezření ostatních, že by byla krádež spáchala neznámá dívka, nesdílel. Vědělť, že se od stolu svého ani nehnula, a mimo to nasvědčovalo veškeré její chování všemu jinému, jenom ne úmyslu zločinnému. Přemítal po delší čas, ale nechť kombinoval jakkolivěk, nenapadlo mu přece pranic závažného, čím by bylo možno záhadu vysvětliti neb aspoň poněkud objasniti. Zatím řádila venku bouře s nezměněnou zuřivostí. Vichr ustával vždy jen na krátký čas, načež vždy zase s obnovenou prudkostí mrskal před sebou husté vločky sněhu. Na další cestu ku Praze nebylo lze prozatím ani pomysliti; musilo se vyčkati, až se bouře aspoň poněkud utiší. Posléze, asi k deváté hodině, vichr mimo nadání – jak za pozdních podzimních a časných jarních bouří často se děje – skoro náhle se utišil a místo v nížině zuřil výše s nezměněnou prudkostí, roztrhávaje jednotvárný mrak sněhový v různé chmury. Přestalo sněžiti a zanedlouho prokmital roztrhanými chmurami na čas i měsíc, jenž byl právě skoro v úplňku... Forman, zaplativ svůj řád penězi synovými, dal rozkaz k další jízdě. Vozy vypravily se směrem ku Praze v témže pořádku, jako byly přijely: napřed tři fůry s lehčím nákladem, pak fůra se čtyřspřežím, jež řídil sám vlastník se svým synem. Poslední fůra jela pomaleji než ostatní a zůstala již ve Zbraslavi asi dvě stě kroků za ostatními. Zatím byl vichr chmury na obloze tak rozehnal, že měsíc osvětloval cestu mnohdy po několik minut, pak jen na několik vteřin skryl se za nějaký mrak, aby hned nato zase krajinu jasně osvítil. Vozy jely pomalu; byloť místy na stopu zvýši sněhu, jinde zase závěje ztěžovaly jízdu, kdežto místy byl sníh se silnice vichrem úplně smeten. Asi po hodině dojely vozy do Malé Chuchle. První tři byly osadu tu již skoro minuly, když poslední povoz teprve přijížděl k prvním domkům. Měsíc byl se právě skryl za mraky a kolem panovalo šero. Náhle vyskočil pinčlík se svého lože pod vozem a dal se do divokého štěkotu; větřil někoho. Forman i syn jeho rozhlížejí se kolem; nepozorují však nikde nic podezřelého. Psík štěká bez přestání: brzo předbíhá koně, brzo zase běží kolem vozu a štěká na všechny strany. Teprv u čtvrtého nebo pátého domku osady předběhl psík povoz, pak zabočil od silnice nalevo mezi dvě chatrče, kde rozštěkal se ještě divočeji nežli dříve. Forman zastavil a popošel za psíkem. Sotva však se přiblížil k chatrči, za kterouž byl psík zmizel, vynořila se před ním z nočního šera temná postava ženská... Rychle postoupil blíže. V témž okamžiku vyhoupnul se měsíc ze mraků a forman poznal – dívku, která byla z hospody na Zbraslavi uprchla... Nejsa sobě ani vědom příčiny, rychle k ní přiskočil a uchopil ji svalovitou svou rukou za hrdlo. Dívka zavrávorala; ale hned nato se vzpamatovala a zajíkavým hlasem pronesla slova: „Já ne! – Tam – v pátém domku -, odkud kmitá světlo!...“ Forman pustil dívku a rozhlédl se kolem. Asi čtyřicet kroků nalevo spatřil skutečně z jakési chatrčky kmitati mdlé světlo. „Běžela jsem za ním – až sem –,“ vykládá dívka třesoucím se hlasem, „a čekám tu – na vás – už asi hodinu... Byl to zrzavý výrostek – asi patnáctiletý.“... Forman okřikl posud ještě štěkajícího psíka a tento, ač nerad, vrátil se k vozu, kdežto pán jeho bez rozpaků pospíšil k naznačené chatrči, a přiblíživ se opatrně k okénku, nahledl dovnitř. Spatřil tam dvě osoby: na loži ležící ženu a u kamen sedícího výrostka... Kahánek, stojící kdesi ve výklenku u dveří, osvětloval vnitřek chýže jen tak mdle, že nebylo lze více rozeznati. Formanu však dostačila okolnost, že zahledl postavu výrostkovu. Přehlednuv kvapně chatrč, jako by pátral, kudy by mohl výrostek po případě uniknouti, forman dlouho se nerozmýšlel. Udeřil pěstí svalovité své pravice tak mocně do polozpukřelého okénka, že se rozlétlo. Výrostek u kamen rovnýma nohama vyskočil. Teprve nyní forman navzdor nedostatečnému osvětlení rozeznal, že je výrostek ryšavý, jak byla dívka udala, a že v ohyzdné tváři jeho jeví se zděšení. Několik vteřin stál zrzek jako přimražen, nevěda co počíti. Zahlednuv pak v okénku lidskou tvář, trhnul sebou a vyrazil z jizby do předsíňky. Forman nebyl ho ani okamžik spustil s očí. Když zmizel v temnu předsíně, odskočil forman k chatrným dveřím chatrče, a opřev se o ně zády, vylomil je po nemalém namáhání, že s praskotem padly dovnitř předsíně. Výrostek patrně něco podobného očekával. Vrazilť nyní nazpět do sednice. Forman jej viděl temnem jen kmitnouti. Bez rozpaků skočil za ním do jizby, kde jej spatřil již na okně. Jedním skokem byl u okna, strhl výrostka k zemi a klekl mu jednou nohou na prsa. okamžiku tom zasténala žena na chudičkém loži, na němž se byla již před chvílí, když byla prudkou ranou do okna ze sna vyrušena, napolo vztýčila. Forman otočil mlčky hlavu k loži a spatřil vychrtlou starou ženu, z jejíž ohyzdné tváře zírala vyhladovělost. „Co chcete?“ zaúpěl nyní výrostek na zemi. Forman obrátil se zase k své oběti. „Vydej opasek!“ pravil přísně a klidně; neboť výrostek, ačkoli silný, přece nebyl s to, aby se mu vymknul, a nebylo tudíž žádné obavy, že by mohl uniknouti. „Ježíš-Marja! Co se to děje ?!“ vzkřikla temným hlasem stařena na loži. „Nic, nic, matičko,“ odpověděl forman, aniž by se byl obrátil. Zároveň přitiskl koleno pevněji na prsa výrostkova, že tento ztemna a bolestně zaúpěl. „Kde je opasek?“ opakoval forman po přestávce několika vteřin temným, skoro hrobovým hlasem. Výrostek cítě, že ani s napnutím veškerých svých sil nezbavil by se tíže, která na jeho prsou spočívala, sípavým hlasem zaúpěl: „Pro milosrdenství boží – pusťte – přiznám se ku všemu...“ Forman vstal. Výrostek vstával se země pomalu. Plaše po jizbě těkající jeho zrak nesvědčil právě o žádné lítosti; prozrazoval spíše úmysl dostati se z nepříjemné situace. Ostrovidové oko formanovo však střežilo každé hnutí výrostkovo, takže tomuto nezbylo než opasek vydati... Popošel ku kamnům, sehnul se pod ně, vytáhl opasek a podal jej mlčky formanovi. Forman přijal opasek taktéž mlčky a vrátil se k loži, na němž stařena, nemohouc si patrně výjev vysvětliti, s vytřeštěným zrakem seděla, čímž ohyzdná tvář její nabyla výrazu skoro příšerného. Ohlednutí toho použil výrostek, aby odskočil ku dveřím; ale forman v mžiknutí oka skočil za ním, a uchopiv jej za límec, přitáhl jej doprostřed jizby... „Pro Kristovy rány – co se to děje?“ zaúpěla stařena poznovu. „Je to váš syn, matičko?“ optal se forman vlídněji. „Je – je!“ vzlyká stařena. „Pro boha – vás prosím – neubližujte mu!“ „Nebojte se, matičko!“ dí na to forman. „Nezkřivím mu ani vlásku, přizná-li se před vámi upřímně, co spáchal...“ „Mluv, Jeníčku, – přiznej se!“ vybízí stařena prosebným hlasem. Zrzavý výrostek stojí chvíli nepohnutě vprostřed jizby. V tváři jeho jeví se vzdorovitost, ba skoro drzost; zrak jeho těká plaše po podlaze... „Mluv – přiznej se, Jeníčku!“ opakuje stařena po chvíli. Zrzoun pohodil hlavou a odpověděl přitlumeným hlasem: „Eh – což! Už se stalo!... Žebral jsem dnes celý den a nevyžebral než dvě skyvy chleba... A tak jsem vzal, co mi přišlo pod ruku...“ „Ježíš – Marja!“ vzřikla stařena a sklesla nazpět na lože. Forman dívá se v udivení s matky na synka a s tohoto na matku. Synek stojí dosud před ním vzdorovitě, vzpurné, ba skoro hrozivě – matka pak po prvním slově, že kradl, klesá zdrcena na lože. Po malé přestávce stařena opět na loži napolo se vztyčuje... „Pro milosrdenství boží vás prosím – neubližujte mu!“ prosí sípavým hlasem, jenž zdá se býti hlasem člověka v posledním tažení. Forman chvíli váhá; přemítáť o záhadě, která se mu byla tak mimoděk naskytla; ale nemoha si ji vysvětliti, počíná míti útrpnost s ubohou stařenou. Beze slova otevřel opasek, a vytáhnuv z něho několik dvacetníků, hodil je stařeně na lože. „Kupte si za to zejtra něco k posilnění,“ pravil měkce, a obrátiv se k zrzkovi, dodal přísně: „A ty, ničemo, – pověz, jak jsi opasek ukradl?! Vždyť byli lidé v hospodě a já se od stolu skoro ani nehnul...“ Zrzoun mlčí; tvář jeho však přeletí polo ironický, polo drzý úsměv. „Mluv!“ káže forman ještě přísněji. Vida nezbytí, zpovídá se hoch úsečně: „Hm! – Za to přece nemohu – že mne nikdo neviděl... Nebylo to po prvé, – co jsem se vloudil za soumraku nepozorovaně do hospody, – abych se ohřál...“ „A nebojíš se?“ přerušil forman zrzouna. „Co se mi může stát?“ pokračuje zrzoun. „Leda že mi vypráskají, když mne dopadnou, a – výprasku jsem uvyklý...“ „Ale jak jsi ukrad opasek?“ ptá se forman dále. „Ležel jsem pod stolem u kamen ve tmě,“ pokračuje ryšavec ve své zpovědi. „Nikdo si mne nevšimnul, a už jsem myslil, že se vyspím v teple... Podřimoval jsem... Vtom něco řinkne. Zvednu hlavu a vidím vás u prostředního stolu a před vámi na stole opasek... Později jste vstal a zavadil loktem o opasek. Opasek svezl se trochu se stolu, takže velký kus visel dolů. Zatím co jste u dveří mluvil s neznámou ženskou, podlezl jsem stůl mezi kamny a vaším stolem. A protože hořelo světlo jen na stole u kamen a u vašeho stolu bylo šero, neviděl nikdo, jak jsem stáhl opasek opatrně na stolici a se stolice na zem a jak jsem jej vlekl po zemi za kamna, kde bylo tma...“ „Ale jak jsi se dostal z jizby?“ vpadl forman. Tvář zrzounovu přeletěl opět nevylíčitelný, polo ironický a polo drze úsměšný úsměv, když lakonicky podotknul: „U kamen je okno – jde za humna...“ „Aj!“ uklouzlo mimovolně formanovi, který teprve nyní záhadnou krádež pochopil. „A za to přec také nemohu,“ dodal drzý zrzoun, když byl v tváři formanově spíše udivení nežli hněv zpozoroval, „že nikomu nenapadlo, že se z hospody nechodí jen dveřmi...“ Drzá poznámka ta formana popudila. Hrozivě vztáhl svalovitou pěst proti výrostkovi a zajisté by jej byl udeřil, kdyby nebyla stařena na loži znova bolestně vykřikla, jako by jí srdce pukalo... Forman, pohlednuv na lože, spatřil napolo vztýčenou stařenu se sepjatýma rukama a s výrazem zděšení, bázně a prosby v ohyzdné tváři. Pohled na stařenu jej obměkčil. „Ne – ne,“ pravil po malé chvíli váhavě. „Nebojte se, matičko! – Je to ničema, – ale já mu přece neublížím.“ Poté se obrátil k zrzkovi a dodal přísně s káravým přízvukem: „Jdi, ničemo! – Nejsi své matky hoden!“ Zrzek vytřeštil na formana zrak a teprve po několika vteřinách pochopil dosah formanových slov. Pomalu plížil se ku dveřím, a pozoruje, že ho forman nestřeží, vyrazil ze dveří... Forman zůstal se stařenou o samotě. Několik okamžiků díval se jí mlčky ve vráskovitou tvář, pak pravil: „Buďte, matičko, bez starosti – klouče už upláchlo; honit ho nebudu a nechci...“ „Bůh vám to odplatí!“ zaúpěla stařena; „nemámť ve světě nikoho, kdo by se o mne staral...“ „Kdo jste?“ optal se forman. „Nebožtík můj muž nádeničil...“ „Tedy vdova... Už dávno?“ „Asi deset let, a pět let už nemohu s místa...“ „A kdo vás živí?“ „Můj synek – žebrá...“ „A nevyžebrá-li, – krade,“ doložil forman příkrým tónem. „Ježíš Maria!“ zaúpěla stařena bolestně. Zaúpění to formanovi znovu připomenulo, že stojí před nešťastnou matkou, která zdá se zasluhovati šetrnosti. „A jak se jmenujete, matičko?“ optal se vlídněji. „Jindrová – Marie...“ zní odpověď. – Forman chtěl se sice dále ptáti; ale v témž okamžiku si připomenul, že Kilián čeká s koňmi a povozem a že je svrchovaný čas, aby se dále jelo. Myšlenka ta zapudila všechny ostatní; forman rychle se obrátil a se slovy „Sbohem, matičko!“ zmizel. Rychlým krokem ubíral se k silnici. U chatrče, v kteréž se byl setkal s dívkou, která mu vyzradila, kam se zloděj opasku ukryl, spatřil dívku tu – na kamenu seděti. „Máte opasek?“ ozvala se dívka, když se byl k ní forman přiblížil. „Mám,“ odpovídá forman lakonicky. „Ale nyní rychle, panenko! Pojďte – svezu vás až do Prahy...!“ Dívka chtěla povstati; ale zavrávorala a byla by klesla na zem, kdyby ji nebyl forman zachytil... „Pojďte! pojďte!“ domlouvá forman, veda dívku pod páždím. „Vždyť jste celá zkřehlá...“ Dívka tentokráte nekladla žádného odporu; cítilať, že jí nohy klesají, a tušila, že by dále pěšky nedošla, nýbrž někde usedla a nejspíše zmrzla. „Ale – pročpak jste na Zbraslavi nečekala, až vyjedeme? Vždyť jsem vám řekl, že vás svezu.“ „Styděla jsem se...“ „Eh – láry – fáry! Cožpak jsem – –“ Forman nedomluvil. Byltě se právě s dívkou octnul několik kroků před povozem a Kilián zhlednuv je popošel jim v ústrety. „Co se stalo, otče? – Kde jste byl?“ ptá se synek. Místo odpovědi optal se otec: „Udělals místo ve voze?“ „Udělal,“ odpovídá Kilián. „Jdi tedy ke koním! Musíme si pospíšit!... První vozy už jsou někde před Zlíchovem...“ „Ale kde jste byl?“ vyptává se zvědavě synek. „Hledal a našel jsem svůj opasek. Povím ti, až pojedeme.“ Poté forman zavedl dívku k povozu, odhrnul zpředu plachtu a pomohl dívce do vozu. Nato plachtu zase stáhnul a upevnil, a vzav bič, jejž si byl před Chuchlí zastrčil do šejtroku, několikráte zaprásknul. Kilián byl už u prvních koní, zapráskal po příkladě otcově, a koně, kteří si byli trochu odpočinuli, hnuli se kupředu. Několik minut otec i syn vesele biči popraskávali, a vidouce, že koně dobře a dosti rychle jdou, ustali praskati Syn šel chvíli pomaleji, až ho otec dohonil. Tento pak vypravoval, co se mu přihodilo. Zatím byl povoz dojel skoro pod kostelíček zlíchovský, kde jde silnice poněkud do vršku, takže je třeba koně poháněti. Když tam dojížděli, připomenul Kilián, že je přece jen nevysvětleno, jak byl zloděj vypátrán. „Mně to taky napadlo,“ odvětil otec. „Musím se holčiny zeptat...“ I popošel k vozu, poodhrnul plachtu, by se dívky zeptal; ale tato seděla na voze tak schoulena, jako by tvrdě spala. Forman ji oslovil. Ale když neodpovídala, stáhl zase plachtu, popošel ku koním a počal je bičem poháněti. Když začal práskati, dlely myšlénky jeho ještě zpola na místě posledního dobrodružství, a teprve nyní mu napadlo, že mu byla stařena, když se jí ptal, jak se jmenuje, udala vlastně totéž jméno jako dívčina před Zbraslaví. „Toť zvláštní náhoda. Snad jsou dokonce příbuzny,“ zamumlal. „Až vyjedeme na vršek, musím se holčiny přece zeptat...“ Poté upoutali koně veškerou jeho pozornost; musiliť napnouti veškeré své síly. Otec i syn práskali jeden přes druhého a každý pobízel po svém způsobě koně k většímu napnutí sil. Měsíc byl se před nějakým časem skryl za větší chmuru a za panujícího temna bylo třeba dvojnásobné pozornosti se strany formanův. Na vršku popřáno koním několik minut oddechu, načež hnul se povoz s mírného vršku zase dále ku Praze. Koně však ještě pofrkávali a oba formani každou chvíli starostlivě k tomu neb onomu koni dohlíželi, brzo na něm něco urovnávajíce, brzo k němu mluvíce a tak jej konejšíce; slovem otec i syn věnovali nyní veškerou svou pozornost koním. Není tudíž divu, že starý forman prozatím úplně zapomenul na svůj úmysl, zeptati se venkovské dívky ve voze, nemá-li v Chuchli nějakých příbuzných. Zanedlouho vyhoupnul se měsíc zase z temné chmury a svítil nyní jako rybí oko... Povoz jel pomalu dále ke Smíchovu... V téže době, když forman Weinfurt, o jehož dobrodružství jsme byli právě vypravovali, přijížděl ku Zbraslavi, kmitnul modravý svit z okénka nízkého, šindelem krytého domku nedaleko Oujezdské brány. Kmitnul jednou, dvakrát – v jizbičce patrně právě rozkřesávali – pak zůstalo okénko po delší čas temné jako dříve. Domek ten byl částí řady nízkých, vesměs šindelem krytých domků, kterým v nejbližším sousedstvu přezdíváno baráky. Domky ty, celkem dvanácte čísel, táhly se od nynějšího vjezdu do Kinské zahrady –, po které roku 1824, kdy vypravování naše počíná, nebylo ještě památky, – podle hlavní silnice směrem k jihu. Před několika z těchto baráků byly malé zahrádky, rozprostírající se od front domků až po strouhu, kterou byla silnice ohraničena. Zahrádky odděleny byly od sebe primitivními zábradlími nebo pouhými ploty a různily se dle majetníků, vlastně nájemníků jednotlivých bytů, Byl-li některý nájemník zvláštním milovníkem květin, byla zahrádka před oknem jeho bytu samá květina, nájemník praktický pěstoval v zahrádce před svým oknem zeleninu, nájemník lhostejný nechal zahrádku zpustnouti, a jenom když ovoce stromů, jichž ostatně nebylo v zahrádkách právě nazbyt, dozrálo, sčesal si je. I co do velikosti lišily se zahrádky ty nemálo. Velikost jejich řídila se totiž jednak dle šířky domku, jednak dle prostory od domku až k silnici. Domek číslo první byl od silnice asi osmdesáte kroků vzdálen; ostatní postupně vždy více se silnici blížily. Zahrada před prvním domkem byla tudíž největší, zahrady před ostatními domky postupně vždy menší. Před baráčkem, z jehož okna byl právě kmitnul modravý svit, nebylo více žádné zahrádky, nýbrž jen asi pět až šest stop široká, mělká strouha, v kteréž bývaly za letní doby zasázeny brambory a různé druhy zeleniny. Baráček ten byl však i jinak zvláštností. Byltě to nejstarší jednopatrový domek před Oujezdskou branou vůbec. Se silnice arci bylo viděti jen zcela obyčejný baráček, od ostatních nijak se nelišící; ale s druhé strany pozorován, objevil se baráček co domek jednopatrový. Byl vystaven – možno-li tak říci – na způsob nejmodernějších činžovních domů s přísklepími; ale lišil se od nich tím, že k bytům v přísklepí vedla toliko temná chodba, do které padalo světlo jen úzkými otvory sklepními, okna bytů pak šla vesměs do veliké stinné zahrady, kdežto u moderního přísklepí bývá přístup k bytům více méně světlý a pohodlný, a otvory sklepní zastupujou místa oken bytů. Přes tyto právě uvedené výhody byly byty v tomto baráčku pravými brlohami. Světničky neměly více než pět až šest kroků šířky a sedm až osm kroků hloubky. O přepychu, jenž se zove kuchyní, neměli nájemníci paláce toho ani pojmu. Do bytů v přízemí, kterému v sousedstvu jinak neříkáno než pod zemí, vcházelo se přímo z tmavé chodby, a každý byt byl vlastně jen malá sednička o jednom okénku. Byty s okny k silnici obrácenými, neboli v prvním patře, těšily se zvláštním výhodám. Vždy dva a dva mely společnou tmavou předsíňku, v kteréž bylo možno za parných letních dnů na krbu něco uvařiti nebo, správněji řečeno, přičmouditi. Z předsíňky vedly dřevěné, žebříku podobné schody na půdu, která byla tak rozdělena, že každý nájemník měl svou vlastní a mohl jí podle potřeby užiti. Rozumí se samo sebou, že již tenkráte bydlela i v tomto paláci v prvním patře honorace, kdežto pod zemí trávil trudný život svůj buď člověk lakomý nebo ubožejší, než byli ubožáci, kteří bydleli nad ním. My lidé moderní, kteří jsme byli uvykli výhodám pokročilejší doby, zajisté jen nesnadno vpravujeme se v život lidí, kteří, žijíce před půl věkem, byli nuceni ocílkou, křesacím kamenem a hubkou nebo troudem oheň rozžehati... Křesací kámen jest jaksi středem, kolem něhož kupí se množství zvláštností za oné doby charakteristických, které z vlastního názoru zná již jen pokolení nejstarší, vymírající, takže my všickni, kdož známe křesací kámen již jen dle doslechu, nesnadno chápeme, jak bylo na příklad tehdá možno konati čtvrt roku a mnohdy i déle přípravy k cestě z Prahy do Plzně. Pravda – odpověď jest prosta: nebyloť železnic a parních strojů vůbec; nebylo i jiných věcí, které zdají se nám býti nyní již tak všedními, jako by byly už před několika věky nabyly u nás domovského práva. Nesmíme však zapomenouti, že fysiognomie královské Prahy a jejího okolí lišila se roku 1824 od nynější tak podstatně, že k suchoparnému vytknutí všech charakteristických růzností nestačil by ani spis několikasvazkový. Po nynějším Smíchovu a Karlínu nebylo tehdáž ani památky. Místo výstavných domů rozprostíraly se od nynějšího nádraží české západní dráhy až k Oujezdské bráně, pak od invalidovny až ke zrušené již bráně Poříčské zelinářské zahrady – kromě bídných chatrčí, takových též domků, nebylo ani na Smíchově aniž v Karlíně pozoruhodnějších budov a jenom tu a tam poutala pozornost nějaká pošmurná, začmoudlá továrna. Také Praha měla zcela jiné vzezření. Mysleme si Prahu bez nových a nejnovějších, více méně výstavných, neb i monumentálních budov, Prahu toliko s jediným mostem Kamenným, bez plynového osvětlení a s dlážděním toliko v ulicích nejhlavnějších; mysleme si dále, že podle větší části domů táhnou se nepokryté strouhy, do nichž vtékají výkaly z budov, že ulice zametají trestnici v poutech a řetězích, že před každým druhým třetím kupeckým krámem stojí atlet v neúplné uniformě granátnické a tluče ve velkém hmoždíři praženou kávu, cukr, pepř nebo jiné koření; mysleme si, že nás každých deset nebo pět kroků osloví po česku nebo po německu nějaký žebrák prosící za almužnu, že v době stěhování zdá se, jako by nestěhovali se soukromníci, nýbrž granátníci, kteří mají z vojenské posádky pražské, jež se propůjčuje ku všem možným soukromým službám, takřka privilej na stěhování; mysleme si dále, že nepanuje tu v šatstvu móda pařížská, nýbrž vídeňská, že holduje se v oděvu sice přepychu, ale že jest oděv, obzvláště zpanštělých ženštin a především vojenské posádky nejen nevkusný, nýbrž směšný; že mužští nosí skoro výhradně dlouhé, široké pláště a tak zvané karbonářské klobouky; mysleme si dále, že nejznamenitější hostince jsou ony v Červeném domě a u Černého koně, nejznamenitější kavárny U modrého hroznu na Starém Městě naproti německému divadlu a U Steiniců na Malé Straně; mysleme si; že o společenském životě posledního čtvrtstoletí není ani památky, že kromě copařských řemeslnických cechů neexistuje ani žádných spolků, že kromě úřadních novin žádný pražský list nezabývá se záležitostmi politickými – a máme aspoň nanejvýše kusý obraz o Praze roku 1824. Avšak i podle tohoto kusého nástinu možno si utvořiti aspoň přibližně pojem o nejbližším okolí, o předměstích královské Prahy. Jaký div, že před Oujezdskou branou –, kterou se vycházelo dvěma tunelovitými, v podobě latinského S zkroucenými branami a po dvou dřevěných mostech přes hradební příkopy na Pasovskou silnici, v letě na píď prachem pokrytou, v dobách nepohody místy po kolena blátem vydlážděnou, – octnul se člověk již v bídné vísce, kde žili sice lidé rovněž tak originelní, jako bylo jejich sídlo, ale z větší části prostí, nevzdělaní, chudí, a že trávili život z větší části v tak bídných chatrčích, o jakéž jsme se byli výše zmínili, že z jednoho okénka jejího šlehnul modravý svit... V malé sedničce panuje už téměř neproniknutelná tma. Jen v koutě u kachlových kamen možno rozeznati dvé temných postav, stojících u postavy třetí, na bobku sedící, která s největším úsilím křesajíc snaží se bídnou ocílkou vylouditi zvlhlému křesacímu kameni několik jisker a zapáliti čerstvý troud v rezavém plechovém troudníku. „Vždyť jsem to věděl,“ zamručela jedna z postav, „že je Joza nemotorný a nedovede ani rozkřesat!“ „Oho!“ odtušila postava na zemi na bobku sedící. „Vždyť jsem teprve několikrát křísnul!...“ „A přece ti už i sirka zhasla!“ připomíná hluboký bas. „Když jste ji někdo sfouknul!“ omlouvá se mručivě postava na bobku. „Nehrejte si!“ ozval se poté káravý baryton odkudsi od okna. „Pospěšte! – Už jsme beztoho půl hodiny prolelkovali!...“ „Hned, hned, pane mistře!“ odpovídá postava na bobku pronikavým sopránem. Nato křísla několikráte rychle po sobě a několik jisker zalétlo do troudníku, v němž počal troud na několika místech doutnati. Postava na bobku přistrčila k doutnajícímu troudu v síře omočený kousek tenké tkaničky a začala do troudu foukati. Primitivní sirka chytla a hořela modravým plamínkem. Postava na bobku zvedla hořící sirku do výšky, jiná postava přistrčila knot připravené tlusté lojové svíčky, tak zvané přízovky, která chytla a osvítila místnost až do nejvzdálenějšího kouta. Je to čistě vybílená, podlouhlá a tak nizoučká sednička, že dorostlý člověk prostřední postavy snadno do stropu dosáhne. Nábytek je nečetný, prostý, ba skoro chudičký: je to obydlí, kuchyňka i dílna zároveň. Podle jedné stěny proti dveřím je široká jedlová, vysoce vystlaná postel, vedle ní velká, taktéž jen ohoblovaná skříň z dubového dřeva a před postelí tři primitivní stolice. Vprostřed jizbičky stojí podlouhlý stůl a na něm velké dubové prkno. Na prkně jest rozprostřena zčásti již rozkrájená vydělaná kůže, opodál leží kráječi knejp a několik vzorků holínek, nártů a opatků. V jednom koutě jizby jsou kachlová kamna; před nimi stojí prázdná kolébka a na kolébce jest rozhozeno několik peřinek s bíle a červeně pruhovanými cejchami. U okénka je podlaha vyvýšena. Na nízkých, asi půldruhé stopy vysokých příčkách je přibito několik prken, která tvoří nad první, červenými dlaždicemi vydlážděnou podlahou, podlahu jinou dřevěnou, která slouží za jakous takous ochranu jednak proti zimě od podlahy, jednak proti průvanu ode dveří, které se otvírají do úzké, po celý den a velkou část noci otevřené chodbičky. Uprostřed této druhé, dřevěné podlahy stojí přímo proti okénku verpánek; po stranách jest narovnáno množství vydělaných kůží, buď celých nebo již rozkrájených, pak hromady hotové již obuvi, výhradně vojenské: vysokých bot pro jízdu, krátkých střevíců pro pěchotu a tak zvaných bagančí, šněrovacích to botek pro pěchotu maďarskou. A právě tyto zásoby kůží a hotové již obuvi jsou zřejmým důkazem, že přes všechnu jednoduchost nábytku není tu nedostatek, tím méně bída domovem. Pečováno tu také o okrasu, ovšem velice primitivní. Uprostřed stropu visí totiž úhledně z prázdného vejce provedená holubička s rozpjatými papírovými křídly a pobíleným, červeně natřeným zobáčkem z chlebové třídky, kterýžto druh okrasy byl v tu dobu v Čechách u nižších i vyšších tříd obyvatelstva nemálo oblíben. Nade dveřmi jest umístěn dřevěný krucifix, fušerská, nevkusná práce řezbářská; vedle dveří visí hliněná kropenka se svěcenou vodou a za ní jakož i za krucifixem jest zastrčeno několik snětí svěcených kočiček a posvěcených věnečků, jaké i nyní ještě o Božím těle před katolickými chrámy prodávají. Nad postelí visí tři obrazy. Uprostřed je křiklavými barvami malovaná Mater dolorosa, držící v levé ruce své vlastní, sedmi meči probodané srdce, a z každé ze sedmi ran šlehá karmínový plamen. Po pravé straně visí obraz, znázorňující jedním větším obrazem a dvanácti menšími kolem hlavního nejdůležitější momenty ze života Josefa Egyptského; po levé straně pak podobně aranžované skupení obrazu, znázorňujících nejhlavnější výjevy ze života svaté Genovefy... Na protější straně přímo proti obrazu Mater dolorosa visí dřevěné kyvadlové hodiny. Jakmile svíčka rozsvícena, loudaly se postavy od kamen k verpánku. Byla to chasa ševcovská: dva přistárlí, bezmála již čtyřicetiletí tovaryši v širokých gatích, v trepkách, se zástěrami z hrubého plátna, pak učeník, výrostek již asi patnáctiletý, tělesně však již tak vyvinutý, že mohl býti za chasníka pokládal. Jedna osoba, a sice ona, která byla před chvílí chasníky kárala, seděla již u verpánku, čekajíc patrně, až bude rozsvíceno. Byl to mistr. Seděl na třínožce, jejíž dvě kratší nohy opíraly se o podlahu vyvýšenou, tak zvaný most, kdežto třetí, zadní a nepoměrně delší noha opřena byla o podlahu dlážděnou. Teprve když postavena svíčka s plechovým svícnem doprostřed verpánku a chasa usedla, bylo lze zřetelně pozorovati fysiognomie všech čtyř osob. Pan mistr jest muž nanejvýš třicítiletý; je štíhlé postavy, skoro útlý a na pohled i slabý. Pravidelná a přece výrazná, ba rázovitá tvář jeho jeví jistý druh, abychom tak řekli, instinktivní inteligence, která bývá v praktickém životě začasto nepoměrně výhodnější, než veškeré tak zvané theoretické předběžné vzdělání, které pro spoustu vědomostí zapomíná mnohdy na věci nejprimitivnější a zůstavuje člověka bez rady a pomoci i v případech, kde by stačil pouhý, přirozený, nižádným předsudkem však nezkalený pud. Vysoké jasné čelo, černé dumavé oči; kypré, poněkud smyslné a přece jaksi sebevědomé, ba skoro pyšné rty, pak černý, lesklý, nad skráněmi zakudrnatělý vlas; malé, taktéž černé knírky a hladce oholená brada činí tvar tu jaksi mladistvé koketní, kdežto zdánlivě chorobná, bledá, tu a tam velkými, světlými pihami zkropená pleť a zvláštní, vážný, ba skoro přísný tah kolem rtů dodává celé tváři výrazu zádumčivého, mnohdy skoro trpce bolestného. Od své chasy liší se pan mistr i svým oblekem. Místo gatí má teplé, ovšem již sešlé, tu a tam záplatované spodky, na nohou vysoké bačkory a zástěru z modrého sukna, spjatou vzadu mosaznou sponkou. Oba chasníci, z nichž jeden zasedl u verpánku po pravé straně mistrově, druhý po levé, jsou na pohled nejméně deset roků starší svého mistra. Chasník napravo jest muž svalovité, hranaté postavy; bezvousá tvář jeho jeví povahu flegmatickou, malá sivá očka však pokukujou zpod hustých řas jaksi šelmovsky a bodavě, jako by byla duše, která se jimi dívá, škodolibou a satirickou. Chasník nalevo jest vytáhlá, suchoučká postava s nepoměrně velkou, zpola již lysou hlavou. Zbytek dlouhých, ryšavých vlasů je s jedné strany lebky sčísnut ke druhé, aby tak aspoň poněkud zakryl lysé témě; hustý, pečlivě pěstovaný plný vous plavé barvy zakrývá dobré dvě třetiny tváře a spuštěn dosahoval by až po pás. Ale nyní má chasník svůj vous rozdělený ve dva proudy a přehozený přes ramena, by mu při práci nepřekážel. Jinak jeví se ve tváři jeho jakási trpká přísnost, cosi, co bychom nejlíp naznačili slovy pohrdavá vzdorovitost. Učeník kterýž byl zasedl přímo proti mistrovi, tudíž zády k okénku, jež byl před usednutím zakryl květovanou kartonovou záclonou, je kostnatý a na pohledy neohrabaný. Zdravím kypící tvář jeho má pres všechnu předčasnou dospělost těla výraz dětinsky potutelný a zároveň je zřejmým důkazem, že výrostek na třínožce, která krve upíjí, nesedá ještě příliš dlouho. Zasedl na třínožku u verpánku jaksi líně; podepřel oba lokty o kolena a bradu o obě dlaně a dívá se přes hořící svíčku mistrovi přímo do tváře, jako by čekal na nějaký rozkaz. Mistr však už byl v plné práci. Navleklť kopyto na svršek boty s vysokými holínkami a přibíjel právě nárt ku kopytu ocelovými hřebíky – cvikal, jak ševci ve své hantýrce tento druh práce nazývají. Také oba chasníci byli se ruče chopili práce; chasník napravo počal prošívati asi na palec vysoký podpatek skoro již hotové baganče, kdežto tovaryš po levé straně mistrově jal se tlustými dratvemi přišívati podešev boty hulánské – tuploval, jak ševcovská hantýrka dí. Asi po čtvrt hodiny nikdo ani nehlesnul. Ticho v jizbě panující rušil jen šum a ruch pracujících, švihavé a praskavé zvuky, jež působí přišívání a prošívání tlustých kůží dlouhými dratvemi, pak zvuky cinkavě klepavé nebo temně dunivé, jež vyluzoval kladivem svým pan mistr dle toho, zatloukal-li hřebík nebo přiklepával-li nárt neb opatek těsněji ku kopytu. Občas zahučel a zaskučel venku před domkem prudký vichr, zalomcoval oknem, nebo zalehnuv do otevřené předsíně, hučel a skučel tu chvíli, načež utichl, aby hned poté znovu zahájil svou zádumčivou píseň v nejrůznějších tóninách. Posléz obrátil pan mistr hlavu ku dveřím, jako by někoho očekával; ale hned nato se otočil a pracoval jako dříve. Když docvikoval, shýbnul se pro připravený již okolek a vzal do ruky dratev; přitom pohledl na zevlujícího učeníka. „Co děláš, Jozo?“ optal se jako mimoděk. „Nic, pane mistře,“ odpověděl pronikavým sopránem učeník, vzpřímiv se na třínožce. „Mám snad dělat dratve?“ „Ne! Vždyť jsi jich dnes asi deset prokroutil.“ „Nebo snad stepovat nějaký opatek “ „Také ne! Stepuješ křivě ve dne, neřku-li večer. Musili bychom to zejtra zas párat.“ „Nebo mám štětit?“ domlouvá se učeň, kterému je patrně dlouhý čas. „To, to! Vždyť se každá dratev po tobě rozštětí,“ připomenul chasník po pravé straně mistrově. „Stěť si pro sebe!“ „Ale co mám dělat, pane mistře?“ ptá se výrostek s přízvukem skoro úzkostlivým. „Nebudu-li nic dělat, budu za chvíli klímat a pan Matouš mne bude každou chvíli pošťuchovat.“ „Jaký Matouš? Evangelista?“ ozval se ironicky chasník po levé straně mistrově. „Neklímej tedy!“ zabručel chasník napravo. „Jakžpak, pane Víte, neklímat, když víčka zapadají,“ omlouvá se učeník. „Dělej tedy něco rozumného!“ pravil Vít. „Ale co – pane Víte – co?“ „Vymysli si něco! Jsi už dost velký klacek! Snad nechceš, abychom ti radili, jako stará, která tě před týdnem přivedla do učení...“ „A copak mi radila, pane Víte?“ ozval se výrostek. „Já už se nepamatuju – –“ „Abys byl hodný, poslušný – a neklímal hned, jak se setmí...“ „Vždyť já ještě nespím...“ „Ale budeš spát...“ „Já bych ale nerad – raději bych něco dělal...“ „Vždyť ještě nic neumíš,“ připomenul pan mistr vážně; „uč se zatím při světle koukat a – nespat!“ Učeník chtěl něco odpověděti, ale v témž okamžiku otevřely se dvéře a vešla mladá, statná ženština s dítětem v náručí. „Paní mistrová doma!“ zvolal radostně učeník. „Teď budu aspoň kolíbat!“ „Ne, ne!“ odpovídá sympatický, skoro lahodný soprán. „Maruška tiše spí a bude spát bez kolíbání.“ Učeník mrzutě se ušklíbnul, a podepřev zase oba lokty o kolena a bradu o obě dlaně, zadíval se apaticky do světla. „Kdepaks byla, Nanynko, v takovém nečase?“ optal se pan mistr s přízvukem poněkud vyčítavým, aniž by se byl ohledl. „Jen vedle v domě u sousedů – Maruška mi tam usnula a já ji nechtěla hned budit,“ odpovídá paní mistrová, rozvazujíc velký šátek, kterýmž měla dítě obtočené. Poté, držíc dítě v náručí, ustlala kolébku a položila je do ní. „Utři světlo, Jozo! – hoříť jako za dušičky,“ přerušil několik okamžiků trvající mlčení chasník Vít. Joza střelhbitě sáhl po velkých nůžkách, ustřihl knot a rozhrnul jej ve dví, aby svíčka lépe hořela. „Vždyť jsi tam nechal zloděje a svíčka plaví,“ připomenul chasník Matouš, jenž byl náhodou pohledl na světlo. Joza zase sáhnul po nůžkách a jednou špičkou odstranil se svíčky malý odpadek knotu, kterým se svíčka plavila. Zatím byla paní mistrová své dítko, jež bylo zavinuto, v kolébce rozvinula a pečlivě peřinkou přikryla. Nato svlékla se sebe teplou kazajku, podívala se do pece, přiložila něco uhlí, pak ještě tu a tam něco šukala a vytáhla, posléze z kouta ze zákamní kolovrat. „Snad nechceš přísti, Nanynko?“ optal se mistr, ani se neohlednuv; poznal patrně dle ženina šukání, co zamýšlí. „A co bych dělala?... Večer je tak dlouhý,“ odpověděla žínka, urovnávajíc si kolovrat před sebe. „Máme dratví na tři dni,“ připomíná mistr. „Vím to, vím,“ odpovídá kvapně žínka, sedajíc ku kolovratu; „napředu něco do zásoby...“ Hned poté zazněl kolotavě hučivý temný zvuk, předcházející vrčení kolovratu, než se kolo roztočí; nato počal kolovrat zcela pravidelně vrčeti. A opět asi po čtvrt hodiny nikdo ani nehlesnul. Pan mistr pracoval ruče a chutě. Zdálo se, že nemá ani času na něco jiného mysliti. Byltě výborný a zároveň neobyčejně zručný dělník. Dokud byl ještě chasníkem, budíval v každé dílně závist ostatní chasy, poněvadž mu nikdo nestačil: byl nejzručnějším všech. Oba chasníci, majíce tak řídký vzor pracovníka před sebou, řídili se příkladem mistrovým, snažíce se pracovati rovněž tak rychle a výborně jak on, ačkoli věděli, že ho nedostihnou, neřku-li aby jej předstihli. Paní mistrová předla v pološeru a nezaměstnaný učeň seděl v zamilované své posici bez hnutí. „Hm – pravda!“ odpověděl mistr lakonicky. Více však zase po delší čas nikdo nepromluvil. Nebylo tudíž divu, že učeník, takovému nočníkování nezvyklý, počal zívati a zanedlouho i podřimovati. Náhle sebou prudce škubnul, a vytřeštiv oči, vrazil rukou do verpánku, až se otřásl. „Co děláš, Jozo?“ ozval se mistr. „Nic, nic, pane mistře,“ odpovídá hoch zmateně, koule divoce očima. „Vytrh se z dřímoty,“ připomenul chasník Matouš. „Nebo se mu něco zdálo,“ dodal Vít. V rozespalosti sahá Joza po kratiknotu, aby utřel knot svíčky, již skoro na palec dlouhý. „Přečti nám něco, Jozo!“ ozvala se po chvíli od kamen paní mistrová. Joza se zaškrábal mrzutě za ušima. „Vždyť koktá,“ připomenul chasník Matouš jizlivě. „A zajiká se po každém řádku, jako když řeže fošny,“ dodal ousměšně Vít. Pan mistr chvíli mlčel, načež pravil rozkazovacím tónem: „Jdi, Jozo! Vyndej z výklenku několik kněh a vyber nějakou!“ Jozovi nezbylo nežli poslechnouti. Vstal, seskočil s mostu, vzal stolici, přistavil ji ku stěně, vylezl na ni, vybral s police ve výklenku plnou náruč kněh a vrátil se na své místo. Zde položil knihy vedle sebe pod verpánek na hromadu, bral jednu po druhé do ruky a přečetl vždy titul. K dolíčení, jakými spisy se tehdá tento druh lidí bavíval, vypisujeme i následující výjev podrobně. Joza počal: „Čarodějnice Megera čili Kouzelný zámek pana z Jednorožce?“ „Četls předevčírem!“ připomíná pan mistr. Joza pokračuje: „Příhody princezny z Pontje – vytažená historie z knihy od paní z Gomec sepsané?“ „Nestojí za poslechnutí!“ dí chasník Matouš. „Věž Marianky, příběh rytířů – Ladislav a Eleonora aneb příběhové velmi šťastných a blažených, pak po tři leta velmi nešťastných manželů. – Zaklínač duchů aneb podivné příhody z oustních a písemních oznámení pilně shromážděné skrze Vavřince Flamenberga – –“ „Ne, ne!“ ozvala se paní mistrová; Joza pokračoval: „Hyrlanda, vévodkyně z Bretaně, aneb tak vítězí ctnost a nevinnost; příběh příkladný a pohnutlivý ze starožitnosti pro mladé i staré – Veselý Kubíček aneb v Horách Kašparských zaklený dudák – Pravísko, kterak Jindřich z Dubinova ku poznání boha přišel – Hrabě Rožmberk, vlastenecký rytířský příběh, který se stal v Čechách ku konci švédské války –“ „Škoda,“ přerušil Jozovo recitování chasník Vít, „že jsme to už tolikrát slyšeli od jiných učeníků.“ Joza nedada se vyrušiti pokračoval: „Anežka, sicilská královna, pěkná historie z někdejších časů, když rytíři pro dosažení slavného jména putovali a podivné příběhy mívali – Zazděná slečna aneb podivné příběhy Marie z Hohenturnu – Krásná Olivie, aneb strašidlo u bílé věže – Skalní duchové aneb pravdivé příhody Jiřího, chudého nádeníka, pak nenadále obohaceného barona z Bilenbachu – Robinson Lerchenfeldský – –“ „Tu! tu!“ zvolal Matouš; ale Vít protestoval: „Ne, ne! Už jsme slyšeli.“ Joza pokračoval: „Ildegert, po největším neštěstí šťastný Angličan, robinsonáda – Nešťastná Zuzanka aneb strašlivé následky malé, nepatrné poklisky; všem nevinným děvčatům k povážení a výstraze vydané – Zrcadlo pošetilosti – Mladší Speelhofen, robinsonáda – Genovefa, krásný a pohnutelný příběh starožitnosti v nově vypravován pro všecky dobré lidi, zvlášť pro matky a dítky – Zdeněk ze Zásmuka se svými tovaryši aneb rytíři v Blánickém vrchu zavření.“ „Genovefa a Zdeněk Zásmucký byly by nejlepší,“ ozval se pan mistr. „Ale slyšeli jsme je už,“ vpadnul Vít. „A cožpak knihy, které nám ondy půjčil soused!“ připomenula paní mistrová. „Hajdy, Jozo!“ velí pan mistr. „Přines je!“ Joza, jenž se již kojil nadějí, že nebude musit čísti, mrzutě vstal a přinesl ještě několik kněh. I vzal jednu a četl tento titul: „Makbet, vůdce skotského vojska; z německé komedie v češtinu přeložený v pěti dílech a osmnácti smutných vyobrazeních představený –“ Nikdo ani nehlesnul; Joza vzal knihu druhou a četl: „Kupec z Venedyku nebo láska a přátelství – –“ „Čti, Jozo, o kupci z Venedyku!“ káže pan mistr, ostatní ničeho nenamítají. Jozovi nebylo nežli čisti. Položiv knihu před sebe na verpánek, odkašlal a počal. Byl ve čtení skutečně nemotora. Četl monotonně, zdlouhavě a nesrozumitelně. Každou chvíli vyslovil něco špatně nebo některé slovo, ba i celou řádku přeskočil, čímž čtená věta pozbyla zhusta zčásti neb i úplně smyslu. Mistr i chasa naslouchali arci jen na půl ucha. Pozornost jejich byla především k práci obrácena, a proto uspokojili se čtením kusým, mnohdy i nesrozumitelným. Dostačiloť jim, že vůbec někdo mluvil; neboť dlouhé večery zimní bývaly pravou mukou. Podobně dělo se i Jozovi. Nejsa ve čtení, obzvláště ve čtení nahlas náležitě vycvičen, odříkával slovíčko za slovíčkem, aniž dbal smyslu. Také on mnohdy a daleko častěji než ostatní, kteří jen naslouchali, nerozuměl, o čem právě četl; proto není divu, že jej čtení zanedlouho nejen omrzelo, nýbrž i unavilo. Počal dělati vždy větší přestávky, přeskakoval dvě i více řádek, nebo se uprostřed věty zamyslil, a musil býti někým vybídnut, aby dále četl. Později, když byl už asi přes hodinu četl, přemohla jej unavenost v takové míře, že počal podřimovati. „Jozo – ty tlučeš špačky!“ napomenul chasník Matouš nudného čtenáře. Joza se vzchopil a četl chvíli pozorněji. Zanedlouho jej dřímota opět přemohla; počal poznovu jazykem jen drmoliti. „Jdi se raději proběhnout!“ navrhuje chasník Vít. Joza uposlechl. Navzdor nepohodě vyběhl na ulici bez čepice a v trepkách, jak byl seděl u verpánku, a vrátil se asi za pět minut osvěžen. Počal znovu čisti... Ale což platno brániti se přirozenosti – zanedlouho počal zase podřimovati. Oba chasníci musili jej každou chvíli napomínati. Ale nic naplat – Joza čte, vlastně blábolí nesmysl a hlava mu klesá k prsoum... Posléze se rozhorlil i pan mistr, muž jinak neobyčejně chladnokrevný. „Eh, ke všem všudy, Jozo – styď se!“ zvolal prudce! „Takový ospalec, jako ty, nebyl žádný z mých učeníků. Jdi raději chrounit!“... Joza vyskočil jako srnka, sebral knihy, odnesl je do výklenku a zůstal u dveří státi, jsa na rozpacích, má-li jiti spat čili nic. Nikdo však ho více nevybídnul. Bouře venku byla vždy prudší a začasto zalehl vichr tak zběsile do okna nebo zavířil tak prudce v předsíňce, že se zdálo, jako by se celý domek třásl. Pracující však toho nedbali; zdáloť se skoro, že nemají pro děsnou nepohodu ani smyslu, že je jim práce vším... Posléze ozvala se paní mistrová, která měla práci nejsnazší, vyžadující jen pranepatrné pozornosti. „Dnes je venku pravý soudný den,“ pravila pološeptmo. „Kolik as bude hodin?“ optal se po dlouhé přestávce chasník Vít, sedící zády ku stěně, na které visely hodiny. Chasník Matouš zvedl hlavu, pohladil levou rukou část jedné polovice svého krásného vousu, a přimhouřiv oči, by lépe viděl na stěnu, kde bylo šero, pravil s onou bezmyšlenkovitostí, s jakou pronášíme stereotypní odpovědi na otázky každodenně několikráte kladené: „Půl deváté...“ „Už tolik?!“ vzdychl s ousměšným přízvukem Vít. „Do jedné s půlnoci, kdy chodíme spat, máme ještě půl páté hodiny... Škoda, že nás dnes a včera nenavštívil nejvěrnější náš navštěvovatel – soused štrajchpudlík...“ „Víte, Víte! Jak to mluvíte?“ ozval se káravým hlasem pan mistr. „To jen žertem, pane mistře,“ omlouvá se chasník. „Ani žertem, ani doopravdy nemáte tak mluvit!“ míní mistr. „Kdyby vás byl slyšel, věřte, že byste teď neseděl se zdravými hnáty u verpánku...“ „To přec není možná! – Vždyť je tak mírný, rozumný a někdy sám rád žertuje,“ připomíná Vít. „Pravda – ale spílat si nedá nikdy a nikým,“ vykládá pan mistr, „ani svým nejlepším kamarádem. Vy jste arci teprve před nedávnem přivandroval a nevíte ještě, co a jak, – ale zeptejte se pana Matouše.“ „Pan mistr má pravdu,“ odpovídá bez vyzvání lysohlavý vousáč vážně. „V hospodě by ti za jediné to slovo rozbil džbánem lebku a u nás by ti – jak jsi hranatý silák – nejspíše z přátelství k panu mistrovi vypráskal vlastním tvým potěhem, že bys se po šest neděl ošíval...“ „Oho – oho!“ vyrazil ze sebe chlubivě kostnatý Vít, vzpřimuje se poněkud na stoličce, ale hned nato, jako by si byl něco důležitého připomenul, dodal obyčejným svým tónem: „Ale kdepak dnes asi vězí? Doma ještě není! Byli bychom slyšeli šramot v předsíňce nebo by nám dal aspoň dobrou noc...“ „Patrně se ještě nevrátil z cesty,“ připomenul pan mistr. „Kdo to, pane mistře?“ ozval se u dveří stojící učeník, chtěje na sebe obrátiti pozornost mistrovu a dáti se ještě jednou vyzvati, aby šel na kutě. Mistr nejspíše otázku učňovu přeslechl; neodpovědělť. Joza však se pokusil o upozornění na svou nepatrnost poznovu. „Mluvíte snad, pane mistře, o našem sousedu, který k nám chodívá podvečer skoro den co den?“ optal se zvučnějším hlasem než po prvé. „O kom jiném!?“ připomenul ousměšně chasník Matouš. „Toho jsem viděl dnes k večeru, když jsem nes správku do botanky,“ vykládá učeň. „Na hřbitově u kostelíka čekalo na něj asi padesát tiskařů. Jak ho z daleka spatřili, dali se do křiku, jako by přicházel papež...“ „Tedy se už vrátil,“ mínil pan mistr. „A nejspíš někde se svými kamarády popíjí,“ dodal lysohlavý vousáč. „Ba nejspíš, pane Matouši,“ vykládá Joza. „Viděl jsem, jak ho tiskaři obklopili a vedli do hospody U hvězdiček, a protože jsou dvířka uzoučká, trvalo to hezky dlouho, nežli se všickni vtlačili do zahrady. Do hospůdky se arci všickni nevešli a stáli navzdor plískanici před hospodou... A když jsem se vracel, viděl jsem, že se už někteří rozcházejí...“ „Nejspíš měli nějakou poradu,“ připomenul lakonicky pan mistr. „A nyní popíjejí jako vždycky, kdykoli se sejdou,“ dodal chasník Vít. „Nejspíš! Vždyť ani jinak býti nemůže,“ dí chasník Matouš. „Ale čtyři nebo tři dny v týdnu pracovat a ostatní dny prohýřit, je přece jen hřích,“ míní vážně pan mistr. „Eh, což! Když člověk vydělá, – proč by si nepopřál trochu radosti... Dnes jsme zdes a zejtra kdes!“ namítá Vít, mžouraje očima po mistrovi. „Pravda, pravda,“ přisvědčuje pan mistr. „Člověk je jen jednou na světě – proč by se neradoval, když může... Ale nikdy nepamatovat na zadní kola – nikdy si ani nevzpomenout, že sestárneme, že máme děti a že – když jednou zavřeme oči, živá duše dětem našim nedá leda skývu chleba, – takový život je přece jen horší než cikánský...“ „Eh, což, pane mistře!“ namítá Matouš. „Vít má pravdu – dnes jsme zdes, zejtra kdes – a každý neměl takové štěstí, aby se stal tak brzo, jako vy, svým vlastním pánem... Kdybych byl mistrem, snad bych také soudil jinak; ale tak!... Dnes mám zlatý a zejtra prohlásí rychtář, že císař pán nařídil, aby každý zlatý platil dva groše, a já nemám než dvougrošák... K čemu tedy dřít a spořit?“ Proti tomuto mudrování nedalo se mnoho namítati; pan mistr byl ostatně dle všeho podobného náhledu, a proto vůbec ani neodpověděl, nýbrž kývnul jen několikrát hlavou na znamení, že má Matouš aspoň částečně pravdu. Poté snažil se učeník Joza znovu obrátiti na sebe pozornost. Stoje u dveří opřen o stěnu, tvářil se ospalým a posléze spustil se se šramotem k zemi, jako by byl padl. „Co to?“ ozval se mistr, obrátiv poněkud hlavu. „Joza stoje spal a upadl!“ vykládá chasník Matouš. Joza mlčí; ale lest jeho se mu podařila. „Jdi spat, Jozo!“ velí mistr. „Vždyť jsem ti už jednou řekl!“ Joza nedal se pobízet; dal dobrou noc, vyrazil ze dveří a vylezl na půdu, kde s oběma chasníky spával. dílně trvalo chvíli mlčení, rušené hučením větru, vrčením kolovratu a šumotem pracujících. „Pan Matouš má pravdu,“ pravil posléze pan mistr, „je to přece jen podivná věc, že se skoro každému kladou překážky, když se chce stát samostatným... Ale u mne přece nešlo vše tak snadno, jak si myslíte, pane Matouši!“ „Věřím, věřím, pane mistře,“ odpovídá Matouš. „Ale tak výborný a zručný dělník, tak spořádaný muž jako vy...“ „Oho, pane Matouši!“ ozval se pan mistr odmítavě. „Snad nemyslíte, že dali páni mistři něco na spořádanost nebo na to, že jsem dobrý dělník. Naopak – právě proto, že se mi nikdo nedovedl v práci postavit, kladeny mi větší překážky, když jsem se chtěl státi mistrem, než komukoli jinému.“ „Aj!“ uklouzlo Vítovi. „A proč to?“ ptá se Matouš. „Což já vím?“ odpovídá mistr. „Marně jsem o tom přemítal po několik roků, marně jsem se vyptával. Nejspíše se páni mistři báli, že bych mohl některému z nich odvésti nějakého zákazníka...“ „Tedy z bázně a ze závisti,“ připomíná Vít. „Nejspíš – jiného nevím... A trvalo to půlčtvrta roku, nežli jsem prorazil...“ „To není ani možno, pane mistře,“ připomíná Matouš. „Vždyťpak přijímají páni mistři do cechu mnohdy i fušery, kteří nedovedou ani takovou práci postavit jako pouhý vyučenec...“ „Mne ale přece do cechu nepřijali,“ odpovídá mistr, „já se musil o mistrovství skoro rvát.“ „Potom vás ale přece přijali,“ míní Vít. „Kdybych byl na zdejší cech nevyzrál, byl bych podnes pouhým chasníkem,“ odpovídá mistr. „Hm, hm!“ mručí nedůvěřivě Matouš. „A jak jste to, pane mistře, navlekl, že jste se stal mistrem a můžete pracovati samostatně?“ optal se Vít. „Já to nechápu,“ míní Matouš. „Nejsem tu sice také ještě dlouho, jako Vít, nanejvýš asi o půl leta déle; ale tolik přece vím, že koho páni mistři nepřijmou do cechu, nesmí pracovati na svůj vrub, i kdyby se na hlavu stavěl.“ Tvář mistrovu přeletěl úsměv skoro samolibý. „Já se arci na hlavu nestavěl,“ pravil, „ale postavil jsem si ji, jak se říká – a prorazil jsem i zeď...“ „Hm, hm!“ mručí poznovu nedůvěřivě Matouš. Vít chvíli mlčel, načež připomenul: „Vypravujte nám o tom, pane mistře!... Ujde nám aspoň čas!“ Mistr několik okamžiků váhal, pak počal: „Abyste všemu dobře rozuměli, musím počít od počátku...“ „Třeba od Adama, pane mistře,“ vpadl žertem Vít, a mistr doložil: „To jest, ode dne, když jsem šel na vandr.“ „Třebas od narození!“ připomenul Matouš. Mistr, nezdvihaje od práce ani na okamžik hlavy, jal se takto vypravovati: „Jsem z malého, nepatrného městyse na panství hraběte Kolovrata Krakovského nedaleko Plzně. Otec, děd i praděd můj byli ševci, a tak stal jsem se já tím, čím byli moji praotcové – ševcem. Býval jsem sice hošík čiperný, ale slaboučký a suchoučký, kost a kůže, jak se říká... A když jsem povyrostl, musil jsem v domácnosti vypomáhat. Do školy jsem sice také chodil; ale nenaučil jsem se tam než dosti úhledně psát a z hlavy počítat, ku čtení jsem to nepřivedl a podnes jen namáhavě slabikuju... Když mi bylo asi deset roků, pomáhal jsem na poli žít a vázat snopy; v noci jsem jezdil s otcem do panského lesa na dříví, ostatní čas, kterého nebylo mnoho, strávil jsem doma na třínožce. A poněvadž jsem byl slaboučkého těla, vysmívali se mi, že jsem křeček, že žádnou práci nesvedu, že nejsem a nebudu k ničemu. Vysmívání to mne popouzelo. Přičiňoval jsem se ze všech sil, a kde síly nestačily, snažil jsem si práci všelijak usnadniti. Čeho se mi nedostávalo na síle, vynahradil jsem později zručností a hbitostí – a tak se stalo, že za krátký čas nebylo zručnějšího žence nade mne, že nikdo nedovedl tak rychle v lese porazit, rozřezat a na trakaři domů dovézti několikaletý smrk aneb i doubek. Vysmívat se sice přestali, ale počali mi závidět a škádlili i zlobili mne, kde a jak mohli. A právě toto neustálé popichování dodávalo mi kuráže. Nebyl jsem se žádnou prací svou spokojen; každou jsem chtěl vykonati ještě rychleji a lépe než jiní, a tak jsem nabyl, jakž vůbec ani jinak býti nemůže, neobyčejné zručnosti v pracích všeho možného druhu.“ „A tím jste poněkud na těle sesílil, není-liž pravda, pane mistře?“ míní chasník Matouš. „Chyba lávky!“ pokračuje pan mistr. „Zůstal jsem tak slaboučký a suchoučký jako dříve, a když mi bylo šestnáct roků, nehádal mi nikdo více nežli dvanáct nebo třináct. Ale zmužněl jsem na duchu. Stal jsem se umíněným, vzdorovitým. Co jsem si jednou předsevzal vykonati, musil jsem provésti stůj co stůj, byť to bylo sebe namáhavější. Odtud moje houževnatost v práci a ve všem, co jsem kdy započal. Už jako šestnáctiletý mladíček jsem nechápal, jak možno skládati ruce v klín a nad nezdarem nějaké práce zoufati. Když jiní v práci ochabovali, zdvojnásobil jsem já své úsilí; když jiní úplně ustáli, já úsilí své ztrojnásobil...“ „Pak se nedivím,“ připomenul Matouš, „že jste býval nejhledanějším chasníkem.“ „Ale nikoli hned – teprve po letech,“ opravil pan mistr, načež pokračoval: „Když mi bylo tedy asi šestnácte roků, spatřil jsem kdysi o muzice švarnou holčinu ze sousední vísky. Zatancoval jsem s ní, doprovodil ji domů a chodíval pak občas do vísky, bych holčinu aspoň zpozdálečí viděl. Tatík můj se to dověděl a bez dlouhých cavyků mi řekl, že do sousední vísky nikdy více nesmím. Příčiny neudal a také nebyl povinen; ale ve mně tím vzbudil vzdor. Uposlechl jsem a mlčel; ale za několik dní jsem se rozhodl, že půjdu do světa. Když jsem to řekl tatíkovi, nenamítal ani slova – a kamarádi i známí se mi smáli: ,Jdi, jen jdi, ty křečku, – až sníš za humny placky, které ti máma na cestu napeče, vrátíš se zas domů.‘... A právě tyto ousměšky mi domov zhnusily. S ranečkem v ruce a půl tolarem šajnu v kapse vydal jsem se na cestu do světa. Když jsem došel na vršek, s kterého bylo vidět osadu, v které jsem byl zrozen a vychován, zastavil jsem se... Dlouho jsem se díval na rodnou chaloupku, pak jsem zamumlal vzdorovitě: ,Však vy mne tu vícekrát nespatříte!‘ Nato jsem se obrátil a putoval dále k Plzni a z Plzně ku Praze...“ „Ale do Prahy jste se nedostal a uvízl před Oujezdskou branou, není-liž pravda, pane mistře?!“ vpadl opět chasník Matouš. „Pravda,“ pokračuje mistr. „Uvízl jsem tu jen proto, poněvadž jsem už dále nemohl. Zůstal jsem v malé hospůdce v Košířích přes noc. Druhého dne, když jsem si byl poodpočinul, šel jsem hledat práci... Šel jsem od mistra k mistru. Každý se na mne útrpně podíval, nebo mne pohrdlivě změřil od hlavy k patě, jako by chtěl říci: „Jakoupak bys ty, klouče, zastalo práci?!“, a každý řekl, buď že chasníka nepotřebuje nebo že musí míti silnějšího, než jsem já. Tak proputoval jsem Košíře i Smíchov a teprve na konci Smíchova řekl ke mně jeden mistr: ,Nu, zkusme to, mládenečku! Chcete-li se dřít s prací komisní a zastanete-li ji, dobře, – nezastanete-li jí, pak si můžete svůj pinklíček zas spakovat a jít po svých.‘ Nebylo to sice přivítání právě lákavé; ale zůstal jsem a pustil se do práce. Mistr byl spokojen, ačkoli mi musil každou chvíli něco ukazovat; zalíbilať se mu, jak mi řekl, zručnost, jistota a vytrvalost moje při práci. Zanedlouho vpravil jsem se do práce a přesto, že jsem byl v každé dílně, kde jsem pracoval, když právě ne nejmladší, tak aspoň nejslabší, nepracoval žádný dělník tak zručně a zároveň také tak dobře jako já.“ „A ostatní dělníci vám záviděli,“ připomenul chasník Vít. „Nejen záviděli, oni také, kde a jak jen mohli, na mne sočili,“ vpadl rychle pan mistr, načež vypravoval klidně dále: „Ale což naplat! Mistři, u nichž jsem pracoval, byli spokojeni, a popřál-li některý přece sluchu podezřívavému sočení, byl jsem vždy také hned hotov a šel jsem jinam. Neštítil jsem se žádné práce a míval vždy několik grošů zahospodařeno, takže jsem mohl směle zůstati třeba i rok bez práce. Ale nestalo se tak nikdy. Dostal jsem vždy zase práci hned, jakmile jsem vypověděl. Tak pracoval jsem u rozličných mistrů přes deset roků a teprve potom, když jsem byl v osadě a mezi mistry znám, odvážil jsem se žádati za přijetí do cechu.“ „Písemně nebo ústně?“ optal se chasník Vít. „Ústně, jako se činí u nás po dnešní den,“ pokračoval mistr. „Vzal jsem tři kopy grošů – v našich penězích kopa po zlatém a desíti krejcařích šajnu – šel jsem k staršímu cechu a slušně jsem ho požádal, aby dal obeslat pány mistry. Pan starší shrábnul peníze, obeslal pány mistry k sobě a dal mi věděti, kdy se mám dostaviti. Dostavil jsem se včas. Mistři byli ve velkém pokoji; bylo se jich sešlo skoro všech osmdesát šest, kteří tenkrát patřili k zdejšímu cechu. Starší seděl za velkým stolem, mladší vedle něho; někteří mistři seděli u téhož stolu neb u jiných, většina stála. Musil jsem předstoupiti až před staršího a odříkati po starém zvyku slova: ,Ctění a vážení páni mistři! Přicházím vás uctivě poprosit, abyste mne přijali mezi sebe. Přijímáte mne?‘ Ale sotva jsem ta slova dořekl, odpověděno mi jako z jedněch úst jedním slovem: ,Ne!‘ Hned nato nastal v síni pekelný hluk. Musil jsem vyslechnouti porůznu v největším rozkvašení pronešená slova: ,To, to!‘ – ,To bychom si nasadili pěknou pijavici!‘ – ,To je pěkné kvítko!‘ – ,Ani za milion – ani za Majland tě nepřijmeme!...‘ Tím jsem byl hotov. Proti usnešení mistrů nedá se nic namítat. Musil jsem se beze slova obrátit a jít s nepořízenou domů.“ „Ale později se páni mistři přece snad rozmyslili?“ míní Matouš. „Ani jim nenapadlo,“ odpovídá mistr. „Musil jsem, jak to už dávným zvykem, čekati celý rok, nežli jsem se směl odvážiti znovu uctivě poprositi za přijetí do cechu. Byl jsem zase tak odbyt jako před rokem. Nedal jsem se však mýlit. Třetího roku jsem žádal po třetí, ale musil jsem ze schůze mistrů utéci, jinak by mne byli snad rozsápali...“ „A jak jste tedy pány mistry obelstil?“ optal se Vít. „Přemítal jsem o tom skoro celý rok a již již se mi zdálo, že nemožno prorazit hlavou zeď. Konečně mi něco napadlo, co mne zachránilo. Zdejší cech ševcovský není samostatný; patří k cechu unhoštskému. Kdo se tu chce státi mistrem, musí být nejdříve zdejším cechem přijat, potom musí putovat do Unhoště, tam před několika mistry udělat majstrštuk a teprve potom se mu vydá mistrovský list. Tady na Smíchově však jsou trojí grunty: viničně, magistrátské a jinonické, a každý mistr, který chce na některém z těchto tří gruntů zůstávat a pracovat, musí dříve žádati úřad za vydání dekretu. Komu dá úřad dovolení, smí na jeho gruntech pracovat; ale na gruntech jiných nesmí ani bydlet, ani pracovat. Já pracoval tenkráte právě u mistra na gruntech magistrátských a vymudroval jsem si vše takto: Nikomu ani muk a hajdy na Zbraslav! Tam jsem předstoupil před staršího jarnějšího cechu, složil tři kopy a řekl, že bych rád byl přijat do cechu zbraslavského. Starší svolal mistry. Mnozí z nich mne znali; byl jsem tedy přijat beze všech námitek, zaplatil za to třicet zlatých a vydán mi mistrovský list...“ „A měl jste vyhráno!“ vpadl Vít. „Ó nikoli,“ pokračuje mistr. „S mistrovským listem v kapse uháněl jsem domů. A zase nikomu ani muk a hajdy do Prahy na viniční úřad U bílé svíčky nedaleko Železných dveří. Tam jsem vysázel čtyřicet zlatých a požádal za vydání dekretu, abych směl pracovati na Smíchově na gruntech viničních. Úřad viniční žádosti mé vyhověl a zatím, co jsem zaslal na panství hraběte Kolovrata Krakovského, kam jsem příslušel, žádost za vyhoštění, vydal mi úřad viniční dekret.“ „Totě pravá křížová cesta!“ připomenul chasník Vít. „Ale teď jste měl pokoj, není-liž pravda, pane mistře!?“ dodal Matouš. „I to to!“ odpověděl pan mistr. „Byl jsem tedy zbraslavským mistrem, směl jsem bydlet a pracovat na Smíchově, ale nikde jinde nežli na gruntech viničních, které se rozprostíraly nablízku Oujezdské brány, kdežto grunty magistrátské táhly se od kostelíka po levé straně hlavní silnice až ku břehu Vltavy, grunty jinonické pak, počítáme-li od kostelíka, po pravé straně silnice. Musil jsem si tedy vyhledati byt na pozemcích viničních. Nalezl jsem jej právě zde v tomto domku, ale nebyl prázdný; musil jsem čekat skoro dva měsíce, do času k stěhování. Co počít? Nezbylo mi nežli hledati prozatím byt na gruntech jiných. Hledal a našel jsem prázdný byt na magistrátských gruntech skoro v nejposlednějším domku Smíchova. Odstěhoval jsem se tam a počal pracovati samostatně. Sotva uplynul týden, věděli mistři cechu smíchovského, že si počínám jako samostatný mistr. Toť se ví, měli za to, že tak činím beze všeho oprávnění, a proto hned zakročili. Starší svolal celý cech. Po bouřlivé poradě dohodli se páni mistři, že mi zakážou pracovati a zabaví hotovou i rozdělanou práci. A tak mne ihned navštívilo pět pánů mistrů poctivého cechu ševcovského. Jeden z nich, ačkoli mne znal jako vlastního svého bratra, počal: ,Jste vy ten a ten a odtamtud?‘ ,Jsem, pane mistře,‘ odpovídám klidně. ,A vy se opovažujete pracovati jako mistr?‘ ,Ano,‘ dím chladně. ,To se nemůže a nesmí trpět!‘ podotýká druhý mistr, kterémuž jsem druhdy, dokud byl ještě chasníkem, půjčoval každý týden peníze. ,A proč by se nemohlo a nesmělo trpět, pane mistře, když se chce poctivý člověk poctivě živit prací svých rukou?!‘ připomínám zdvořile a klidně. ,Eh, láry fáry! To by byl pěkný pořádek, aby chtěl každý dělat, co by chtěl, aby si moh každý klouček hrát na mistra a zkracovat poctivé mistry v živnosti!‘ spustil hrubě třetí pan mistr, s kterým jsem byl druhdy po několik roků v jedné dílně pracoval a jenž byl právem mezi chasou pokládán za nejšpatnějšího dělníka. Vyslechl jsem nepřímou tuto urážku jako nejzaslouženější pochvalu, a nedal ničím najevo, že se týká mne. A právě tato má chladnokrevnost pány mistry popudila. Tváře jejich počaly brunátněti, oči se počaly lesknout a v několika minutách musil jsem vyslechnouti spoustu nehrubě lichotivých námitek, výčitek i urážek...“ „ A vy jste pak ukázal svůj dekret a bylo po komedii?!“ vpadl Matouš. „Ó, nikoli, milý pane Matouši,“ pokračoval pan mistr důvěrně a živě, jako by jej vzpomínka na tento výjev z vlastního jeho života rozhřívala. „Měl jsem z naparování se zpupných pánů mistrů radost, jako kočka z hafajících na ni psíků, kdy se jí bylo podařilo zaskočiti někam do bezpečného úkrytu. Poslouchal jsem vše, co mi vytýkáno, jako zarytý hříšník, který ví, že zhřešil, a přece nechce o pokání ani slyšet. Jen občas podráždil jsem chladným a přece pichlavým slovem rozkvašené pány mistry, abych se mohl déle pásti na jejich radosti, že dopadli zase jednou člověka, který se vzpíral posavadním zvykům a neujde zaslouženému trestu. Konečně pány mistry namítání, vyčítání a urážení omrzelo a nejstarší z nich v největší zlosti se rozkřikl: ,Teď už toho mám po krk dost! Seberte svých pat švestek a pojďte s námi k staršímu, kde je celý cech pohromadě.‘ ,S radostí, vážení páni mistři,‘ odpovídám. ,A dodělanou i rozdělanou práci vám musíme zabavit,‘ připomíná jiný mistr. ,Dobře, dobře!‘ odpovídám oblekaje se, aniž bych kladl nejmenšího odporu, když páni mistři vlastnoručně počali sbírati hotovou i rozdělanou práci kolem verpánku a rovnali ji na hromadu. Potázal jsem se ostatně s dobrou; neboť když jsem při oblékání se pohledl okénkem na ulici, zahledl jsem tam drába, s kterýmž byli páni mistři přišli, aby se jim nepřihodilo nic lidského...“ „Ha, ha, ha!“ rozesmál se chasník Vít a v tváři jeho jevila se upřímná radost. Pan mistr, smíchem tím ve svém vypravování přerušen, po chvíli pokračoval: „Když jsem se oblekl, vstrčil jsem tajně mistrovský list i dekret viničního úřadu do kapsy a obrátil se klidně k mistrům, kteří stáli už u dveří. ,Tak! Teď jsem hotov, ctění páni mistři,‘ pravil jsem. ,Ale dejte pozor, abych vám na cestě neupláchl!‘ ,Oho, oho!‘ zvolal jeden. ,O to už jsme se postarali – venku stojí dráb!‘ Musil jsem se dáti do srdečného smíchu; neboť dráb ten, jediný v celé osadě, byl přichromlý a nebyl by dohonil zajíce s ustřelenými běhy, neřku-li mne, který jsem byl odjakživa dobrý na nohy.“ „Snad jste jim neupláchl, pane mistře?“ vpadl Matouš. „Nebylo třeba,“ odpověděl pan mistr, načež pokračoval: „,A kdopak odnese zabavené dílo k panu staršímu?‘ optal jsem se, než jsem překročil práh. ,Kdož jiný nežli vy!‘ odpovídá přísně nejstarší mistr. Tentokráte jsem byl popuzen já a byl bych bezmála panu mistrovi něco řekl, nač by byl tak snadno nezapomenul; ale na štěstí jsem se vzpamatoval a umírnil. Žena má, která byla celému tomu výjevu přítomna, aniž by byla promluvila, seděla na malé stoličce u kamen a jenom občas se potutelně usmívala. Neměl jsem tenkráte ani tovaryšů, aniž učeníka, a proto jsem musil pro vše, čeho jsem potřeboval, posílati ženu. I obrátil jsem se k ní a pravil: ,Nanynko! Vydluž se vedle u sousedů nůši a dones to dílo k panu staršímu za námi!‘ Žena uposlechla. Přinesla nůši, naložila do ní práci, přehodila přes sebe šátek a vzala nůši na záda. Tak jsme se konečně vypravili na cestu k panu staršímu, kde čekal celý počestný cech ševcovský, aby nade mnou vynesl ortel. Vedli mne a ženu jako lotry. Napřed šel jeden mistr, pak já a žena, po každé naší straně vykračoval si jeden mistr, dva pak se vlekli za námi a za těmi belhal se dráb... Tak dospěli jsme k domu staršího cechu. Před domem stálo asi dvacet mistrů. Jakmile nás zdaleka zahledli, vhrnuli se do průjezdu a na schody. Mnohý mistr nemohl již nyní utajiti svého hněvu. Zaslechl jsem v průjezdě i na schodech výhrůžná slova, jako na příklad: ,Však my ti ukážeme, kudy vede silnice na panství, odkud tě vymrskali!‘ Já se tvářil, jako bych nic neslyšel, a vstoupil jsem do poradní síně. Žena s nůší mne následovala. Ostatní mistři vhrnuli se za námi, a když jsem stanul se ženou před stolem, za nímž seděl tentokráte mimo staršího také rychtář jakožto inspektor cechu, byli jsme mručícím davem pánů mistrů obklopeni. Po chvíli starší vážně rozkázal ticho, a když se mistři utišili, započal výslech. ,Kdo jste a jak se jmenujete?‘ počal starší. Pověděl jsem. ,Povídá se, že nejste příslušný do této obce, – je to pravda?‘ ,Pravda,‘ odpovídám klidně. ,Povídá se dále,‘ pokračuje starší, ,že nejste ještě z panství, kam příslušíte, vyhoštěn, že nemáte od své vrchnosti ochranného listu, kterým se vám dovoluje, abyste byl jinde živ.‘ ,Nemám, ale budu míti,‘ odpovídám. ,Oho! Oho!‘ zahučeli někteří mistři. ,Povídá se dále,‘ pokračuje starší, ,že pracujete jako kterýkoli do počestného cechu našeho řádně přijatý mistr, – je to pravda ?‘ ,Pravda!‘ dím na to schválně jaksi nesměle. Po této mé odpovědi strhl se v síni strašný hluk. Někteří mručeli, jiní pokřikovali a opět jiní počali mi spílati, takže musil sám rychtář vstáti a rozkázati ticho. Nato starší pokračoval: ,A kdo vás k tomu oprávnil?‘ Po těchto slovech povstal nový hluk, zběsilejší než po prvé. ,Ano, ano – kdo tě k tomu oprávnil – ty cizopanský poběhlíku – ty přivandrovalý fušeře – ty vychrtlý křečku!‘ křičeno a hulákáno se všech stran a někteří z pánů mistrů zdvihli výhrůžně pěstě proti mně. Opět musil zakročiti rychtář. Povstal a přísně rozkázal ticho, já pak klidně sáhl do kapsy, vytáhl mistrovský list a podal jej rychtáři. ,Co mi to dáváte?‘ otázal se rychtář sedaje. Mlčel jsem; rychtář rozbalil listinu a počal ji pomalu pro sebe čísti...“ „Ale teď přec bylo vyhráno!“ vpadl vypravujícímu chasník Matouš do řeči. „Ještě ne, pane Matouši,“ odpověděl pan mistr a pokračoval pak v charakteristickém líčení zvláštních oněch poměrů společenských, v kterých privileje hrály vynikající úlohu: „V síni nastalo ticho jako v hrobě. Páni mistři nebyli se nadáli, že mohu se vůbec nějakou úřadní listinou vykázati, tím méně listinou, která mne stavěla na roveň s kterýmkoli z nich. Každý byl dychtiv, co asi rychtář po přečtení listiny prohlásí. Sám rychtář byl překvapen; četl mistrovský můj list dvakráte, vrtěl nedůvěřivě hlavou, zkoumal pečeť, slovem počínal si se vší možnou opatrností, aby se přesvědčil, není-li listina padělána. Konečně zdál se býti přesvědčen, podal listinu staršímu, a zatím, co ji tento četl, pravil ke mně i rychtář vážně: ,Vy tedy jste mistrem?!‘ ,Ano, pane rychtáři,‘ odpověděl jsem klidně. Ale sotva jsem slova ta pronesl, zasmálo se několik mistru tak hlasitě, že byl smích ten slyšeti až na ulici: ,To je lež! – Cožpak jsme blázni?! – Vyhoďte ho!‘ křičeno s několika stran. V síni nastal tak pekelný hluk, že nebylo možno vlastnímu slovu rozumět. Starší listinu jen zběžně přelítl, pak vstal, aby zjednal ticho; ale slova jeho přehlušena lomozem, smíchem, křižujícím se pokřikováním, vyhrůžkami a spíláním všeho druhu. Hluk utišil se teprv asi po čtvrt hodině, když byl rychtář několikráte nejpřísnějším tónem rozkázal, aby se hulákající členové poctivého cechu ševcovského utišili, jinak že zavolá drába. Nato promluvil starší vážným hlasem k shromážděným: ,Ctění páni mistři! Námitky, které někteří z vás ústně podali, jsou neplatný, neboť…‘ Nedomluvil. Nastal zase hluk jako v židovně; se všech stran voláno: ,To bychom se podívali! To by byl pěkný pořádek! To bychom se poděkovali, aby si moh každý otrapa hrát na mistra...!‘ Starší chvíli vyčkal, až se hluk trochu utišil, pak začal znovu: ,On je také mistrem, jako kterýkoli z vás...‘ Teprve tato slova pány mistry poučila, jak asi věc stojí; ale někteří přece ani slovům staršího nevěřili. ,To není pravda!‘ vykřikl jeden z nevěřících Tomášů. Hned nato hulákali skoro všickni: ,To není pravda – to je lež – tahá z nás rozum!“ Starší musil zase chvíli vyčkat, nežli se hluk tak dalece utišil, že bylo možno promluviti. ,Ctění páni mistři!‘ počal. ,Bdí-li někdo mezi námi svědomitě nad regulemi našeho počestného pořádku, je to zajisté náš pan rychtář jakožto inspektor cechu, a ten přece nikdy nepřipustí, aby se před pány mistry našeho počestného cechu promluvila nějaká lež... Tento‘ – přitom ukázal prstem na mne – ,je mistrem jako kterýkoli z vás...‘ Tentokráte panovalo asi dvě minuty hrobové ticho. Páni mistři se udiveně na sebe dívali; žádný si nemohl tu hádanku vysvětliti. Jen jediný, kterému to ani teď ještě nešlo do hlavy, vykřikl po chvíli: ,Ale kde – kde? – My ho přec nepřijali!‘ A zase nastal pekelný hluk. Se všech stran křičeno: ,Kde? Kde...?‘ Tentokráte utichl hluk brzo; každý byl dychtiv na odpověď staršího. Tento se ještě jednou podíval do listiny, kterou držel v ruce, a pravil: ,Na Zbraslavi!‘ Ale sotvaže slova ta vyslovil, ozval se někdo za mými zády: ,Ať si tedy jde na Zbraslav!‘ Teprve těmito slovy byli, jak se zdálo, všickni přítomní o stavu věcí poučeni. Nastal ještě pekelnější hluk nežli dříve. Páni mistři tlačili se blíže ke mně a se všech stran hulákáno: ,Vyhoďte ho! Vymlaťte ho! Ať si jde, – kam patří, – ať jde na Zbraslav!‘ Sám starší byl slovy těmi upozorněn na věc, která mu byla patrně dříve ušla: že jsem sice mistrem, ale že nemám práva pracovati samostatně, nežli tam, kde jsem se byl mistrem stal, – na Zbraslavi... Když se byl konečně hluk aspoň potud utišil, že bylo možno promluviti, obrátil se starší ke mně řka: ,Pane bratře! Vy jste sice mistrem a můžete pracovati samostatně jako každý jiný mistr, můžete míti chasu a učeníky; ale páni bratři počestného cechu našeho, kteří jsou tu dnes shromážděni, mají pravdu: Vy jste mistrem na Zbraslavi a nesmíte nikde jinde samostatně pracovat než na Zbraslavi. Tady na Smíchově vás trpět nemůžeme a nesmíme!‘ To byla voda na mlýn pánů mistrů; celý cech se dal do radostného řvaní, se všech stran hulákáno: ,Výborně, pane starší! Dejte ho na šup! Tady nesmí ani hodinu zůstat...‘ Vyčkal jsem, až se pekelný hluk trochu utišil, nato jsem sáhl do kapsy pro dekret viničního úřadu, kterýmž mi dovoleno pracovati samostatně na pozemcích viničních, a podal listinu mlčky rychtáři. Tento ji rozbalil a podal staršímu, který na první pohled poznal dekret. Tvář jeho se protáhla, v síni nastalo zas trapné ticho, jako před bouří. Po chvíli oslovil starší pány mistry. ,Páni bratři!‘ pravil. ,Tentokráte není žádné námitky více – pan bratr vykazuje řádně vystaveným dekretem slavného viničního úřadu, kterýmž se mu dává povolení...‘ Nedomluvil. Týž hlas, který byl před chvílí upozornil, že mám jít na Zbraslav, ozval se poznovu: ,Ale on bydlí a pracuje na gruntech magistrátských, k čemuž není oprávněn – ať si jde na grunty viniční!...‘ Nastal ještě větší hluk nežli předtím. Páni mistři byli dlouhým vyjednáváním, kterého se nebyli nadáli, rozkvašeni a řvali teď jako zběsilí; pro děsný hluk nebylo rozuměti ani slovu, ba ani jediné z nadávek, které se na mou hlavu jen sypaly. Několikráte chtěl jsem k pánům bratrům promluviti; ale vždy jsem byl překřičen. Nezbylo mi, nežli vyčkati, až zjedná pan starší ticho; ale ten byl dle všeho v podezření, že mi nadržuje, a proto musil zakročiti sám rychtář, kterému se konečně podařilo zjednati ticho. I promluvil jsem k cechu takto: ,Ctění a vážení páni mistři! Promiňte mi, že nemohu se hned přestěhovati s gruntů magistrátských na grunty viničné. Hledal jsem i našel byt na gruntech viničních, ale byt ten bude teprv od času prázdný, a já přece nemohu bydlit a pracovat na ulici...‘ Sotva jsem domluvil, strhl se poznovu hluk. ,Co nám do toho? Stěhuj se, kdy a kam chceš! – Třeba do pekla! – Ale na gruntech magistrátských nesmíš býti ani hodinu!‘ hulákáno se všech stran. Hluk a lomoz byl tentokráte tak hrozný, že sám rychtář se bál, aby rozvzteklení zuřivci v jeho přítomnosti na mne se nevrhli. Vstal a zahouknul tak hlasitě ticho, že překřikl hluk, a slovo to bylo slyšet až na ulici. A když pak se hluk počal tišiti, mluvil rozhořčeným, skoro uraženým hlasem: ,Ticho, páni mistři – nebo dám zavolat drába!... Od toho, co vy chcete, je tu úřad, a úřad neuznal dříve za dobré zakročit, dokud nevyslechl, co bude proti námitkám, které někteří z vás úřadu přednesli, odpověděno. Ale teď, když se tak stalo, – teď, když víme a když jsme byli usvědčeni, že ten, proti kterému byly námitky podány, je mistrem zbraslavským, nemůžeme mu brániti, aby pracoval samostatně jako kterýkoli z vás; ale poněvadž nebyl počestným cechem zdejším přijat a má jen dekret slavného úřadu viničního, že smí řemeslo své provozovati na pozemcích viničních, musí úřad nad tím bdíti, aby se stalo jen to, co se státi může a smí, – a proto úřad rozhodl, že nesmí na gruntech cizích, ať magistrátských nebo jinonických, ani hodinu déle samostatně pracovat a musí buď přestat pracovati, nebo se odstěhovati na grunty viničné...‘ Tím byl spor k uspokojení mistrů vyřízen. Jakmile rychtář skončil, vypukli všichni v jásot a hrnuli se ze síně... Zůstal jsem se svou ženou, která byla s nůší na zádech němou svědkyní celé komedie, v síni, až odešel poslední pan bratr a zbyl jen rychtář a starší. Rychtář teprve teď ke mně přistoupil, podal mi ruku a pošeptal mi: ,Nedělejte si z toho nic! Musil jsem tak rozhodnout, abych pány mistry ještě více nerozjitřil... Nejlíp bude, když se z magistrátských gruntů ihned přestěhujete. Můj švakr má na gruntech viničních domek a v něm prázdnou komoru; řeknu mu, aby vám ji přepustil až do času, – a tím bude všemu hašteření konec..." Poděkoval jsem rychtáři a ještě téhož dne odpoledne seděl jsem v komoře v domku rychtářova švakra, kdežto celý počestný cech zapíjel svou zlost radost až do bílého rána...“ Pan mistr ukončil své podrobné a vzhledem ke kulturnímu momentu oné doby charakteristické vypravování. Z počátku byl arci vypravoval jaksi nejistě; ale později vždy živěji, ba začasto ustal i od práce, by tu neb onu scénu vylíčil s důrazem. Osvědčil nejen nadání jako dobrý vypravovatel, nýbrž i zkušenost a znalost světa, jakými se mohl v oné době málokterý z jeho kolegů pochlubiti. Ký div, že když skončil, ozval se chasník Vít, kterého vypravování to v neobyčejné míře zajímalo: „K neuvěření, pane mistře! Vy povídáte jako živá kniha – já bych vás poslouchal třebas do rána!“ Vážnou tvář páně mistrovu přeletěl lehynký úsměv uspokojení. „Člověk by ani nevěřil, že neumíte ani čisti, když vás slyší povídat,“ dodal Matouš. „Byl by z vás skoro kazatel, pane mistře.“ „Kdybych se byl narodil na jiné planetě,“ usmál se mistr. „Ale kde jste se tak vycvičil, že se vám hned tak každý nevyrovná?“ optal se Vít. „Když jiní chasníci a mistři pívali a hýřili, dával jsem si předčítati,“ odpověděl mistr, „a když pak jsem se skamarádil s naším sousedem, který nám půjčuje knihy, chodívali jsme spolu i do divadla – není tedy žádný zázrak, že...“ „Do divadla že jste chodívali?“ vpadl Matouš. „Nejen chodívali, my teď každou neděli chodíme,“ odvětil mistr. „Letos začalo se hrát ku konci září, kdy provedena hra Loupežníci na Chlumu. Hraje se teď česky každou neděli odpoledne před hrou německou a bude prý tak hráno až do sv. Jana Nepomuckého příštího roku. Toliko v postě a masopustě prý bude přestávka ve hrách...“ „A kde je to divadlo?“ optal se Matouš. „V Praze, pane Matouši,“ odpovídá mistr. „Hrávalo se tam už jindy?“ ptá se Matouš. „Já o tom ještě neslyšel.“ „Já byl po prvé v divadle před čtyřmi lety a jako dnes se na všechno pamatuju,“ vykládal mistr. „Bylo to v máji r. 1820 a hrán tentokráte jeden kus český a cosi německého, čemuž jsem nerozuměl. Tenkráte byl v divadle také císařský princ Ferdinand a arcikníže Rainer – tak mi aspoň soused náš, který mě do divadla zatáhl, vypravoval... Mně se divadlo zalíbilo a od té doby jsem se vždycky pídil, kdy zase bude hráno. Roku 1821 však hráno jen jednou, roku 1822 dvakráte, v lednu a v září. V září provozována hra Berounské koláče a v divadle byl i arcikníže František Karel. Následujícího roku, tedy loni, jsem byl několikrát v divadle. Nejvíce se mi líbila hra Divotvorný klobouk, pak některé hry, v kterých se zpívalo. Jedné takové hře, která byla provozována letos v máji, byl také přítomen císař pán...“ „Aj, aj!“ podivil se Matouš. „Ted’ se arci nedivím, že dovedete povídat... Jen aby se z vás nestal komediant, pane mistře,“ dodal ironicky. „Copak by tomu řekla paní mistrová?“ Teprve nyní si pan mistr všimnul, že kolovrátek nevrčí. Obrátiv se spatřil svou žínku, jak sedíc opřena o kachlová kamna tvrdě spí. Byla usnula při vypravování mistrově; držela posud ještě upředenou nit mezi prsty, ale ruka byla jí klesla na klín. Také dítko v kolébce tvrdě spalo. Bylo si odkopalo peřinku, kterou bylo přikryto, a leželo nyní naznak, jako v rakvičce... Mistr však na dítko v kolébce neviděl; pohledl na spící žínku svou jen zběžně, načež obrátil zase veškerou svou pozornost ku své práci. Teprve za chvíli odpověděl Matoušovi řka: „A co by mohla říci, kdybych se i komediantem stal? Cožpak je komediant horší člověk nežli věčně tupený a hanobený švec, z kterého si každý tropí smích a šašky?“ „Pravda, pravda,“ přisvědčil Matouš. „Ostatně je paní mistrová rozumná žena... Pravda – trochu ostrá, trochu umíněná a tvrdohlavá; ale když jí chasník vzdá čest, která jí přísluší, nemůže si lepší paní mistrové přát.“ „A myslíte, že jí není milejší, když jdu jednou za čas do divadla nebo když si v neděli a ve svátek vyjdu někdy s naším sousedem na procházku,“ ujal se slova mistr, „než abych po příkladu jiných, mladých starých mistrů neb i chasníků, celý den a celou noc strávil v hospodě, přišel domů zpitý a druhého, mnohdy ještě i třetího dne byl k práci neschopen?“ „To věřím, to věřím!“ přisvědčil poznovu Matouš. „Ostatně by to asi – jak paní mistrovou známe – nevedlo k dobrému, kdybyste hýřil... Nějaký čas by snad mlčela, pak by nastaly různice a konečně by vám utekla – a byl byste zase švarný chasníček.“ „Mně teď právě, pane mistře, napadá,“ ozval se chasník Vít, „jak asi bylo paní mistrové, když stála s nůší vedle vás uprostřed rozvzteklených pánů mistrů?“ „Jakž jí mohlo být, Víte!?“ pravil mistr. „Vždyť je ženská! – Měla tedy z počátku smrtelnou ouzkost, a také se mi k tomu později přiznala... Ale dokud stála před rozvzteklenými mistry, nedala na sobě ani nejmenšího strachu znáti. Stála vedle mne jako voják; jenom občas mrskla okem po mistrech; ale nikoli bázlivě, nýbrž pyšně a odhodlaně. Vědělať, co a jak se bylo stalo; věděla, že mi mistři nemohou na kůži, a proto...“ „Musila to býti pro paní mistrovou přece jen komedie trochu nepříjemná,“ vpadl Matouš. „A nedivil bych se, kdyby z toho byla onemocněla,“ dodal Vít. „Ona pak také trochu postonávala, několik dní nevyšla ani z domu,“ odvětil mistr. „Byla celá ustrašená a v noci se jí často zdálo, že ji mistři pronásledujou nebo jí vyhrožujou...“ „Já bych jen rád věděl,“ připomenul Vít, „kdy asi tohle týrání chasníků, kteří se chtějí státi mistry, přestane. Vyučí-li se člověk, dovede-li postavit kus práce a chce-li být pro sebe, – proč mu bránit?“ „Kdyby se jen bránilo!“ dodal mistr. „Mne by byli na lžíci vody utopili, kdyby byli mohli. Já ostatně nebyl jediný a poslední, s kterým tak zacházeno... Jiní zakusili ještě víc než já; namáhali se ze všech sil, a přece hlavou zeď neprorazili – zůstali až do smrti chasníky... Mne jen šťastný nápad zachránil. Kdybych nebyl náš cech obalamutil, byl bych se mohl na hlavu stavět – nic by nebylo platno... A kdyže to týrání přestane, Víte?... Tak brzo jistě ne! Mistři jsou v právu... Dánoť jim na vůli, že mohou do cechu přijmouti koho chtějí, a koho nechtějí, že mohou odmítnouti, – proč by tedy nepomýšleli na sebe? Kdo umí něco víc, mohl by tomu neb onomu z fušerů uškoditi, a proto chrání každý mistr zvlášť a všichni dohromady jen svou vlastní kůži... Co je jim do celého světa – jen když žije pan mistr a může aspoň ob den popíjet – ostatní lidé mohou míti hlad a žízeň... Počestný cech náš o tom neví a vědět nemusí – jinak by snad ani počestným nebyl...“ „Ha, ha!“ rozesmál se Vít, ačkoli závěrečná slova pane mistrova byla jen jemnou ironií. Vít se ještě smál, když bylo slyšeti temnou ránu, jako by byl někdo přirazil dvířka předsíně; hned nato cvakla temně petlice. „Nejspíš náš soused,“ připomenul Matouš. „Jsem dychtiv, zastaví-li se u nás?“ dodal Vít, přestav se smáti. „Vždyť už musí býti deset – podívej se, Matouši.“ Matouš zvedl hlavu a děl: „Už je jedenáct!“ „To se u nás jistě nezastaví,“ dí Vít. Zatím bylo slyšeti kroky v předsíni, a když byl Vít domluvil, i šramot u dveří, jako by někdo hledal kliku; nato se dvéře pomalu pootevřely a někdo vstrčil hlavu do jizby. „Dobrý večer, kamarádi!“ ozval se přitlumený hlas. „Ještě při práci? Jděte spat – vždyť je zítra také den!...“ „I to, to!“ odpovídá mistr. „Pojďte dál, sousede! Neníť tak pozdě...!“ Dvéře se pootevřely dopola a do jizby vklouzla pomalu a opatrně atletická postava muže v kazajce, vysokých botách a s placatou čepicí na hlavě. U dveří se zastavil, a rozhlédnuv se kolem, pravil přitlumeným hlasem: „Paní mistrová už spí!“ „I to nic nedělá – jen si sedněte!“ vyzývá mistr. „Nanynku teď neprobudí ani trouby kůrů andělských, kdyby svolávaly k věčnému soudu.“ Muž popošel o dva kroky kupředu; ale ani nyní nebylo lze pro panující u dveří pološero tahy jeho obličeje rozeznati; bylo jen pozorovati, že to statný muž v nejlepším věku se zarostlou tváří a s jiskrným zrakem. „Kdepak jste se dnes tak dlouho zdržel, sousede?“ optal se mistr. „Cožpak nevíte, že jsem se v noci na dnes vydal na cestu?“ odpovídá příchozí. „Vím, vím,“ zní odpověď mistrova. „Ale vždyť jste se už dávno vrátil – jak nám náš Joza povídal.“ „Tedy už víte,“ připomíná muž lakonicky, sedaje na stolici, u které byl chvíli postál. „Nic nevíme, pranic,“ ozval se mistr, aniž by se byl ohledl. „A nepovíte-li nám vy sám, kde jste byl, nedovíme se toho od nikoho.“ „Byl jsem u své švakrové,“ odpovídá soused. „Nesl jsem jí od bratra psaní a musil jsem pospíšit, abych byl zase brzo doma...“ „A proč to?“ optal se mistr. „Kamarádi mě tu potřebovali jako soli. Bezmála by je byli nadháněči a pomahači fabrikantů svedli... Hned jak jsem vytáh odtud paty, slibovali jim hory doly... Nejspíš myslili, že se tak brzo nevrátím... Ale já je znám! Proto jsem se u švakrové nezdržel a pospíšil domů...“ „Měli jste tedy nějakou poradu – ne?“ vyptával se mistr dále. „Ovšem, a bouřlivou!“ odpovídá soused. „Kamarádi zajisté teď nepůjdou po tři dny a noci domů...“ „Hm! hm!“ zahučel pan mistr, a soused pokračoval: „Je to potíž s tím lidem! Ani na píď nevidí dál, než co leží právě před rukama... Žije pro dnes – o druhý den se nestará! Dnes se dá dřít, musí-li tak být – a nepomyslí, že ho budou zítra znovu dřít – jen proto, poněvadž se dal dřít včera... A člověk aby si plíce vymluvil! Každý má svou hlavu – jeden chce vpravo druhý vlevo, třetí dolů, čtvrtý nahoru – a ďas by je vzal, aby táhli chvíli za jeden provaz...“ „Povídejte nám, sousede, co se přihodilo!“ vpadl mistr mudrujícímu sousedu do řeči. „Až někdy jindy, kamaráde!“ odpovídá soused. „Jak víte, snesu tak ledacos, co jiní nesnesou; ale dnes jsem po všech čertech unaven. Vykonat cestu, ku které by jiný potřeboval dvakrát tolik času jako já, a mluvit pak do hulákajících, zpitých lidí po několik hodin – tišit a konejšit – a zase podněcovat a rozpalovat – vyvracet, dokazovat, radit a přesvědčovat lidi, kteří tě dovedou jen stěží vyslechnout, unaví člověka víc nežli nejnamáhavější práce...“ „Vyť jste dnes nějak rozmrzelý, sousede!“ ozval se pan mistr. „Není také divu,“ mračí soused. „Člověk by si někdy zoufal, když vidí, kterak divně se na světě všecko plete... A dobrý, předobrý je ten lid přece! Kopej, týrej, sužuj ho po celý rok, a jakmile se naň jen jednou přívětivěji usměješ, dal by se sebe řemínky stahovat.“ „Ale co se přihodilo, sousede?“ optal se pan mistr zvědavěji než kdy jindy. „Praprostičká věc!“ rozhovořuje se soused. „Sotva jsem vytáhl paty, dal můj bratr svolati dělnictvo a vyslal mezi ně několik svých nadháněčů, aby je přemluvili ku změně posavadního způsobu práce.“ „Jak to? Snad nechce, aby nepracovali tak dlouho jako posud? Tím by byli ve své výživě zkráceni!“ připomenul pan mistr. „Naopak, naopak, milý kamaráde!“ odpovídá soused. „Chce, aby se pracovalo teď po celý týden, ba i v noci, slovem do úpadu, do únavy... Rozhlašuje, že prý toho závod nevyhnutelně vyžaduje, aby dělnictvo napnulo všechny své síly, jinak prý továrna nebude moci dostáti svým závazkům k cizím firmám. Nadháněči prý dnes ráno mluvili do dělnictva po několik hodin; dokazovali, jaký prospěch prý z toho bude každý dělník míti, když i v oněch třech a čtyrech dnech v týdnu, jež byl až posud skoro vždy prohýřil, bude pilně pracovati – že vydělá dvakrát tolik a více než posud, že nebude míti příležitosti a času k promrhání vydělaných peněz a bude tak jaksi nucen uložiti si aspoň něco pro strýčka Příhodu... Domlouvali prý dělnictvu úlisnými slovy jako had v ráji Evě a dělnictvo již již se kolísalo a bezmála prý by bylo povolilo... Na štěstí kdosi z těch, kteří bývají nejtvrdohlavější, navrhnul, aby si vyžádalo dělnictvo čtyřiadvacet hodin na rozmyšlenou a čekalo, až se vrátím...“ „A několik tvrdohlavců, kterým jde hýření nade všechno, stálo nejspíše na tom, aby se přání továrníkovu nevyhovovalo – není-liž pravda?“ vpadl pan mistr. „Několik tvrdohlavců?“ opáčil soused, načež kvapně dodal: „Ne, ne! Tentokráte byla valná většina ochotna přání tomu vyhověti. Tak úlisně byli přemlouváni...“ „Jak to?“ vpadl pan mistr živě. „Buď vám nerozumím nebo dnes nedoslýchám... Snad jste nebyl vy jediný pro zachování posavadního způsobu práce v továrně?“ „Rozumíte mi dobře,“ odpovídá soused; tentokráte jsem byl jediný ze všech...“ „Ale to přece není možné! Toho bych se byl jaktěživ nenadály že byste mohl někdy svým kamarádům radit, aby žili i nadále po starém zvyku – mnohdy jako divoká zvěř...“ Soused se přitlumeným hlasem zhluboka zasmál, načež podotknul: „A myslíte, že by to mým kamarádům něco prospělo, kdyby byli dnes povolili?“ „Jakžpak ne!“ odvětil mistr. „Pracovati jen několik dní v týdnu – každý týden dva, tři neb i čtyři dny prohýřit – hýřit vždy tak dlouho, až jsou vydělané peníze probity a kapsa zase prázdna, je přece jen hřích nepromijitelný...“ „A přece zcela přirozený, jako hřích dědičný,“ dodal soused s jistotou a určitostí, s jakou pronášívá člověk jen své pevné přesvědčení. „Vyť dnes mluvíte jako v hádankách,“ připomenul pan mistr. „Vždyťpak jste si sám dost často stěžoval na pustý, nezřízený život tiskařů; vždyť jste jej častokrát odsoudil...“ „Ah – toť něco zcela jiného!“ vpadl soused. „Toť velký rozdíl, pokládati něco za špatné, za škodlivé, a chtít zastaralou ránu obratem ruky zahojiti! Či myslíte, že ti prostí a suroví dělníci, kteří po celý svůj posavadní život neznali větší rozkoše nad pusté hýření v krčmách, dovedou se přes noc vpraviti v nový, spořádaný život, že dovedou pracovati, kdy druhdy lenošili nebo hýřili, že dovedou ukládati peníze, kterých si nikdy necenili, poněvadž jich nedovedli k jinému použiti nežli k pustému, vysilujícímu hýření?...“ „Zkusit však by se to snad přece mohlo!“ namítnul pan mistr, kterýž se nezdál býti důvody sousedovými nijak přesvědčen. „Pravda – zkusit by se to mohlo,“ opakoval soused monotonně; „ale za týden by bylo vše zase jako dřív.“ „Kdo ví, kdo ví!?“ zamručel pan mistr. Soused chvíli mlčel, jako by o něčem přemítal; pak pravil živě: „A myslíte, že ti, kteří teď tiskaře vábí k pilnosti a práci, chtějí život jejich upři jemnit? – Ani ve snu jim nenapadlo! Potřebujou prostě práce – toť vše... A dejme tomu, že by dělnictvo skutečně přes noc uvyklo novému životu, že by pracovalo po celý týden den co den a mnohdy i pozdě do noci, že by vydělalo třikrát tolik jako posud, ba že by si i slušný peníz zachovalo pro strýčka Příhodu – jakýpak prospěch z toho bude mít?... Žádný! Jakmile budou nahromaděné zakázky vyřízeny a ubude práce, řekne továrník zcela prostě: „Teď nemám práce – jděte si hledat práce jinam!...“ Není lip, zůstane-li vše při starém ?!“ Pan mistr nezdál se však býti ani tentokráte přesvědčen. Zavrtěl hlavou, pak se tázavě obrátil k sousedovi, který seděl na stolici v pološeru. Nevidě mu však do tváře, obrátil se zase k verpánku, aniž by byl slova pronesl. Také soused několik okamžiků mlčel, načež pravil: „Podivno, že se dnes nemůžeme shodnouti. Možná, že mluvím nejasně, nesrozumitelně; jsem vskutku velice unaven...“ „Já jen nepochopuju,“ ozval se pan mistr, „jak můžete vy, sousede, tak houževnatě hájit starých nešvar, které vám byly odjakživa trnem v oku!...“ „Vždyť já jich nehájím,“ bránil se soused; „milerád bych sám se přičinil ze všech sil, aby byly vykořeněny, – ale jsem přesvědčen, že to náhle nejde a že je cesta, kterou můj bratr právě nastupuje, pochybena... Nynější pokolení dělnictva v podstatě jiným nebude; pokolení to musí vymříti – a nebude-li o následující dorůstající pokolení lepším vychováním pečováno, vstoupí v šlépěje svých otců nebo je po případě i předčí... Nynější dělnictvo nezná větší rozkoše nad hýření. Kdo se domnívá, že poučí dělnictvo o jiném, mýlí se, poněvadž ho nezná. Náš tiskař dovede býti snad i týden člověkem pořádným; déle však nikdy. On pracuje v potu tváři jako kůň; pot se s něho leje, tepny nabíhají, prsa se prudce dmou – pracuje s úsilím, bez oddechu; ale jakmile odhodí formu, jakmile zasedne v krčmě za stůl, neodtrhneš ho od džbánu, až propije poslední groš... Často jsem se sám sebe ptal, jaká toho příčina; ale odpověď vždy tatáž: neznáť ubohý nežli práci a pustou rozkoš hýření – a jako je v práci, pokud pracuje, vytrvalý, není v hýření vytrvalejšího člověka nad něj.“ „Ale výminky jsou přece!“ ozval se poznovu mistr. „Ovšem, ale řídké,“ dí na to soused, „v továrně mého bratra byste je na prstech spočítal, v jiných továrnách by vám snad i některý prst ještě zbyl...“ „Budiž!“ ozval se pan mistr. „Nechť jsou výminky sebeřidší – pro několik spravedlivých možno snad už prominouti...“ Nedomluvil; soused mu vpadl prudce, skoro rozkvašeně do řeči: „Kdopak koho odsuzuje? Kdo nechce komu prominouti?“ Ale hned nato, jako by se byl vlastní své prudkosti ulekl, pokračoval tónem mírným, skoro elegickým: „Ah, nikoli! – vždyť se člověku mnohdy hlava točí, když si osud těch ubožáků jen připomene... Kdo s nimi nežil, nepracoval a netrpěl, kdo jich neseznal před patnácti, dvaceti a pětadvaceti lety, kdy nebylo spořádanějších, pracovitějších lidí nad ně, kdy hýření bylo mezi nimi cosi zcela neznámého – nezná a nemůže jich nyní znáti, jako jich nezná, kdo je jen zdaleka a povrchně pozoruje, nebo se jich docela štítí... A jenom ten, kdo ví, že nejsou oni jediní, kteří tak žijou, kdo ví, že vedli oni ještě život spořádaný, když boháči už hýřili jako zběsilí, slovem, komu napadlo a kdo myšlenku tu jen povrchně zkoumal, že ubožáci ti jsou vlastně špatným příkladem svedené oběti hanebných prostopášníků, vyšších tříd, nemůže jich nikdy odsouditi, nemůže jim nikdy ve zlé vykládati, že řídíce se dle příkladu vznešených i učených pánů, rozhazujou vydělané peníze, které nemají pro ně skoro žádné ceny, že hyří a užívají, slovem že jsou podobnými prostopášníky jako kterýkoli z těch, kteří byli zavinováni v hedvábné plenky... Jakž možno odsuzovat lehkomyslnosti lidí, kteří se nedovedou podepsat a neznají ani jediné písmenky, když žijou po svém způsobe sice, ale v podstatě rovněž tak jako vznešení páni? Ne, ne! Odsuzovat jich není možno ale žádná světa moc jich neuvede na dráhu jinou, dokud budou obklopeni hýřivými marnotratníky vyšších tříd, dokud budou den co den vídati, jak hýří vysoký i nižší úřadník, bohatý fabrikant i sedlák a rovněž řemeslník...“ Soused umlkl. Byltě mluvil živě, ale přitlumeným hlasem, jako vůbec celý hovor veden byl polo šeptmo, – ale pana mistra dle všeho ani posledními slovy svými nepřesvědčil úplně. Mistr zavrtěl opět hlavou a po malé pomlčce podotknul: „Ale pročpak je zrazovat od pilnější práce, když jsou sami ochotni napnouti své síly?“ Soused chvíli mlčel, pak odpověděl: „Kdyby se k tomu byli odhodlali z vlastní vůle, nebo kdyby je byl k tomu pohnul někdo z jejich středu, kdo je zná a dobře s nimi myslí, bylo by arci zcela jinak –, ale když továrník...“ Nedomluvil; pohodiv odmítavě hlavou, vzpřímil se poněkud na stolici, pak hlasitěji nežli dříve dodal: „Ne, ne! Nemůže, nesmí to být! Vždyť bych se tomu jinak já nevzpíral!...“ Nato prudce vstal, a zavadiv nohou o stolici, převrhl ji nazad. Lomozem tím procitla paní mistrová, která byla již asi po dvě hodiny tvrdě spala; ba i dítě v kolébce procitlo a dalo se do vřískavého pláče. V témž okamžiku bylo slyšeti venku na silnici praskání biče a rachot dvou nebo tří vozů, podle domku pomalu jedoucích. „Nejspíš formanské fůry,“ připomenul jako mimochodem chasník Matouš. Ostatní mlčeli, ačkoli všickni praskání a dunivé zvuky slyšeli. Soused stál bez pohnutí, dívaje se na švarnou paní mistrovou, která ruče vzala dítě z kolébky do náručí a jala se je konejšiti. „Odpusťte, paní mistrová,“ pravil soused po chvíli, když bylo dítko v pláči poněkud ustalo, „že jsem vás svou nemotorností probudil. Ale já tím vinen nejsem – chtěl jsem dát jen dobrou noc a pan mistr mě sem vevábil...“ „I to nic nedělá,“ odpovídá paní mistrová přívětivě. „Vždyť já hned zas usnu...“ „A já vás už neprobudím – jsem také unaven a půlnoc bude nedaleka...“ „Je teprve něco přes půl dvanáctou,“ ozval se tentokráte chasník Matouš, podívav se na hodiny. Soused však si připomenutí toho nevšimnul. „Dobrou noc,“ pravil, a učiniv několik kroků nazad, vzal za kliku. „Dobrou noc!“ opakovali všichni přívětivě, a jen mistr dodal: „A zejtra přijdete zas?“ „Toť se ví! – Dobrou noc!“ odpověděl soused, otvíraje dvéře, v kterýchž hned nato zmizel. Po malé chvíli bylo slyšeti temný rachot klíče, poté rychle za sebou následující dvojí vrznutí dveří a klapnutí závory. Soused byl vešel do své jizby, jejíž dvéře se nalézaly na téže chodbičce přímo proti dveřím, z kterýchž byl právě vyšel, a počal se v pološeru jasné měsíční noci pomalu svlékati.[JS1] V dílně a v bytu ševcově asi po čtvrt hodiny nikdo ani nehlesnul. Jen dítko ještě nějaký čas povrnívalo; ale byvši předtím násilně z tvrdého spaní vyrušeno, dalo se zanedlouho ukonejšiti. Matka je uložila opět do kolébky, přikryla pečlivě peřinkou, nato hodila několik kusů kamenného uhlí do pece, a usednuvši zase na své staré místo, opřela se zády o kachlová kamna, složila ruce v klín, aby se tak snáze mohla opět zabrati v onen zvláštní, tvrdý spánek, jenž je údělem jen lidí zdravých a přičinlivých, když se byli nějakou prací nebo celodenním lopocením unavili. Paní mistrová nepotřebovala pozdě navečer nikdy k usnutí nežli několika minut, a byvši z dřímoty vyrušena, zabírala se do nového spánku ještě rychleji než po prvé. Tak tomu bylo i tentokráte. Dříve ještě nežli někdo z pracujících přerušil mlčení, spala již paní mistrová zase tak tvrdě a snad tvrději než dříve. V jizbě panovalo ticho, rušené jen různým šelestem a šramotem pracujících a odměřeným klapotem hodin. Jenom občas, ale nyní již vždy ve větších přestávkách, zalehl do okénka kvílivý vítr, otřásl již jen mírně okénkem a hučel a šuměl pak dále, až dozněl, aby teprve za delší čas znovu zakvílil... Bouře byla se venku již valně utišila a právě již jen trhaně v kvílivém hukotu větru vyznívala. Posléze ozval se chasník Vít, kterýž byl po celou rozmluvu sousedovu s panem mistrem nehlesnul, optav se: „Znáte se, pane mistře, s naším sousedem už dlouho?“ „Už hezkou řadu let,“ odpověděl lakonicky mistr. „A nebylo vám nikdy jaksi podivno, jaksi teskno, když jste ho slyšel mluvit?“ „To, to!“ odpověděl pan mistr. „Mně je vždy jaksi podivno, když začne mluvit,“ pokračuje Vit. „Jako bych musil vždy zas jeho řeči znovu uvykat! Ale za několik minut bych ho poslouchal, jako jsem jindy poslouchával nejhezčí pohádky. A vždycky jsem nerad, když už odchází, – ačkoli se musím přiznati, že mnohému, co někdy vypravuje, nerozumím...“ „Já mu z počátku, v prvních letech totiž, také dobře nerozumí val,“ vykládá pan mistr; „ale neostýchal jsem se zeptati na to neb ono, co mi bylo temné. Teď už s ním diškurýruju, jako bych byl přečetl všechny knihy, které četl on... Ale to je tím, že bývá u nás už po několik roků podvečer den co den a obyčejně něco hezkého vypravuje...“ „Ale kde se tomu všemu naučil?“ připomenul Vít. „Vždyť nemá škol, jak sám ondy povídal, – a přece, když ho slyším něco vypravovati, vždy si myslím, že je to zajisté zběhlý študent...“ „To, to, Víte!“ odpověděl pan mistr. „Zběhlý študent není! Ale postaví se každému – vždyť jsem vám již několikrát povídal, že přečetl snad více knih než sto študentů dohromady.“ Vít mlčel, zdálo se, že je přesvědčen. Zato se ozval Matouš, který byl u přítomnosti sousedovy jen jednou promluvil. „Mně zase, pane mistře, nechce do hlavy,“ pravil, „aby měl někdo bratra fabrikanta a pracoval ve fabrice jeho jako každý jiný dělník, – jako náš soused. Cožpak ho nemůže bratr podporovat, aby se nemusil aspoň lopotit a dřít?“ „Nu – tak zlé to není, pane Matouši, jak se zdá,“ vykládá pan mistr. „On není v továrně žádným otrapou, a věřte, kdybyste byl tak dřen jak on, nepřál byste si snad do své smrti žádné změny... Bratr jeho továrník aspoň mu v mnohém, jako žádnému jinému, nadlehčuje. Můžeť pracovat a nemusí; může přijíti do práce, kdykoli mu libo, a nikdo ani nehlesne – slovem, je samostatným pánem. Kdož by si nepřál podobně žíti bez – starosti...“ „A on je s tím spokojen?“ vpadl Vít. „Proč by nebyl?“ opáčil pan mistr. „Žijeť skoro rovněž tak jako jeho bratr továrník; toliko s tím rozdílem, že je mezi dělnictvem oblíben a bratr skoro nenáviděn, že se šatí prostě a nehýří, kdežto bratr je člověk marnotratný a žije jako kníže...“ „Nu – já bych raději žil jako bratr-kníže nežli jako náš soused-dělník,“ připomenul Vít. „A já“ – ozval se Matouš, ale nedořekl. Pan mistr kvapně doložil: „Snad také – není-liž pravda?“ „Ba arci,“ připomenul Matouš. „Pán je přece jen pánem, nechť už ho dělníci milujou nebo nenávidí, a já bych byl raději nenáviděným fabrikantem nežli milovaným dělníkem.“ „Přiznávám se upřímně,“ vece na to pan mistr, „že bych se snad také dlouho nerozpakoval, kdybych si měl vybrati. Ale což – když se člověk továrníkem vůbec ani státi nemůže?!“ „Ah, toť něco jiného!“ míní Matouš. „A proč by se jím nemohl stát?“ odporuje Vít. Což je to něco tak těžkého hráti si na pána, nic nedělat a jenom poroučet?“ Pan mistr se pousmál. Naivní názor chasníkův o úkolu továrníka jej rozveselil; ale přesto odpověděl vazně: „Takovým továrníkem, jako vy míníte, milý Víte, arci by mohl býti každý; ale...“ „Nu, náš soused snad také něčemu ve fabrice rozumí,“ vpadl Vít mistrovi do řeči, „a také snad něco dovede, co nedovede každý, a proto – kdybych byl na jeho místě...“ „Spokojil byste se svým osudem jak on!“ doložil s důrazem pan mistr. „Nesmíte totiž zapomenouti, že býval náš soused za svého mládí skutečně ubohým tvorem, že pracovával do úpadu, že trpěl nouzi a bídu a začasto i hlad, – a když pak se osud takového člověka jen poněkud zlepší, může býti spokojen...“ „Pravda, pravda,“ přikývnul Matouš. „A obzvláště, když je mu dělnictvo tak nakloněno, že by pro něj do ohně skočilo,“ dodal pan mistr. „Eh – což dělnictvo!“ pohodil hlavou Vít. „Dnes je takové a zítra makové – dnes návidí a zítra kamenuje – vždyť to známe...“ Pan mistr mlčel; tentokráte byl Vít pronesl větu skutečně závažnou. „A mimo to, pane mistře,“ pokračoval Vít po malé přestávce, „jakou má náš soused jistotu, že zůstane do smrti tak samostatným pánem ve fabrice, jako byl až dosud? Což kdyby se na něj bratr jeho rozhněval – vždyť už se dost často stalo, že bratr bratra vyhnal z práce...“ „To není možno!“ odpověděl pan mistr s jistotou. „Kdo ví – kdo ví?“ mumlá Vít, jako by mluvil sám k sobě. „Dnes je jasno, zítra mlhavo a pozejtří bouří – člověk není nikdy jist...“ Pan mistr i Matouš mlčeli; musili dáti Vítovi v duchu za pravdu. Vít po chvíli pokračoval: „A obzvláště náš soused nemůže nikdy stavěti hrady na písku. Já ho sice ještě tak dobře neznám; ale z toho, co jsem už od něho slyšel vypravovati, soudím, že svému bratru často vzdoruje, že mu i překáží, ba i dělníky proti němu popuzuje – vždyť nám sám dnes vypravoval, že přemlouval a přemluvil dělníky, aby nepracovali tak, jak bratr jeho chce... Já bych se – kdybych byl fabrikantem – za takového bratra poděkoval...“	 „Vít má pravdu, pane mistře,“ dodal Matouš; „já také nechápu, jak může bratr fabrikant něco podobného trpěti, – já bych toho netrpěl ani hodinu...“ Tvář mistrovu přeletí při těchto slovech Matoušových onen nevylíčitelný sebevědomý úsměv, kterýž bývá skoro vždy důkazem, že člověk zná příčinu něčeho, co zdá se býti jiným zcela nevysvětlitelným. „Však on by toho pan bratr fabrikant také sotva trpěl, kdyby právě nemusil!“ připomenul po malé pomlčce pan mistr s ostrým přízvukem na posledních slovech. „Jak to, pane mistře?“ optal se kvapně Matouš. A Vít rovněž tak kvapně dodal: „Oho! To bych se na to podíval, abych musil, – kdybych byl fabrikantem a svým pánem...“ „Pranic byste se na to nedíval, Víte, kdybyste byl svým pánem!“ odvece chladně a jistě pan mistr. „Byl byste rád, že máte bratra, o kterém víte, že s vámi dobře myslí...“ „Nu, ovšem, ovšem,“ míní Vít; „ale aby vlastní bratr štval dělníky proti mně, – přece bych netrpěl...“ „Ani kdyby se to dělo na váš prospěch?“ optal se pan mistr s úsměvem. „Na můj prospěch?!“ opáčil Vít. „Jak to možné?“ „Zcela prostě – náš soused nikdy nic nečiní, co by mohlo býti na škodu fabriky,“ vykládá pan mistr. „Ale vždyť jste se sám, pane mistře, přede chvílí se sousedem přel!“ vpadl Matouš. „Pravda,“ praví pan mistr s nezměněným klidem; „ale nikoli o věc, o které mluvíme. Měl jsem na zřeteli prospěch dělníků a soused zase prospěch továrníkův i dělníků zároveň... Však bychom se byli později přece dohodli...“ Oba chasníci zavrtěli hlavami, jako by byla slova mistrova v obou vzbudila stejnou nedůvěru. Chvíli trvalo mlčení, pak se ozval Vít: „Nu – nechť je tomu tak neb onak – já bych se za takového bratra přece jen poděkoval!“ „A já bych ho prostě vyhnal, a bylo by po komedii!“ dodal resolutně Matouš. Pan mistr zvedl hlavu, podíval se na Matouše, pak na Víta, jako by chtěl říci: „Vždyť vy ho neznáte!“, a usmál se, jako se usmívá dorostlý člověk naivní odpovědi dítěte na otázku, duševní obzor dětský přesahující. „A což kdybyste byli takovému bratru nějakým zvláštním díkem zavázáni?“ optal se pan mistr, dráždě tak zvědavost chasníků. „Což kdybyste byli přesvědčeni, že bratr rozumí tiskařství a obchodu lip nežli vy, – což kdybyste věděli, že není v celém světě člověka, kterému byste byli větším díkem zavázáni, – slovem, kdybyste právě jen takovému bratru děkovali, že stali jste se fabrikanty?!“ Oba chasníci ustali ve své práci a upřeli udiveně zraky své na svého mistra, který však hlavy ani nepozvednuv ruče dále pracoval. Několik vteřin nikdo nehlesnul – v jizbě panovalo hluboké ticho, rušené jen klapotem hodin; neboť i vichr byl se venku poněkud utišil, takže již jen po delších přestávkách zahučel nebo zaúpěl. Náhle přerušeno ticho prudkým zaprásknutím biče, čímž pozornost pracujících obrácena na několik okamžiků k jinému předmětu. „Zase formanský vůz?“ podotknul Matouš. „Tenť měl asi po všech čertech příjemnou cestu!“ dodal Vít. – „Nejspíš se právě jen pro nehodu někde zdržel,“ připomenul pan mistr. „Vždyť už je po půlnoci...“ Po těchto slovech bylo v jizbě zcela dobře slyšeti různé dunivé a zvonivé zvuky, provázející po silnici se blížící těžký povoz. „Tentokrát bude to asi těžký forman,“ připomenul Matouš. „Nejspíš s trojím nebo čtverým spřežením,“ dodal Vít, jenž právě pozorně naslouchal. Dunivé, řinčivé i zvonivé zvuky blíží se vždy více; mezitím slyšeti vždy pronikavější praskání a občas i zaštěknutí psíka. Po několika vteřinách dojel patrně povoz přímo před domek, ve kterémž jeho blížení sledovali. Mimo nadání zvuky dunivé a řinčivé ztichly a jenom zvuky zvonivé několikráte ještě se ozvaly, jako by byl zvonky opatřený kůň hlavou potřásl... „Forman se zastavil!“ podotknul Vít. „Nejspíše se přetrh prostraněk,“ dodal Matouš, „nebo snad...“ Nedořekl. Před domkem na silnici ozvaly se drsné hlasy mužské. Pan mistr i chasa naslouchají a slyší zcela zřetelně slova: „Počkej, Kiliáne, u koní! Zaklepám sám!“ Hned poté bylo slyšeti, že někdo přeskočil strouhu – táhnoucí se podle silnice – pak blížící se šramot a kroky a konečně zaklepání na okénko. „Kdo to?“ ozval se pan mistr vstávaje se své třínožky. „Otevřte!“ zní odpověď před oknem drsným hlasem. „Kdo jste? – Co chcete?“ ptá se pan mistr, jenž byl přistoupil k oknu a odhrnuv záclonu podíval se ven. Viděl před oknem temnou mužskou postavu a dále na silnici formanský vůz se čtyřmi páry koní. „Kdo jste? – Co chcete?“ opakoval po chvíli s důrazem, když postava před oknem hned neodpovídala. Hlasitěji pronesenými slovy těmi probuzena i paní mistrová, která protírajíc si oči nemohla si patrné hned vysvětliti příčinu svého procitnutí. Muž před oknem neodpovídal. Pan mistr však viděl z okna, že byl muž ten zase od okna poodešel a že stoje zády k oknu obrácen, pomáhá právě jiné postavě přes strouhu. Chvíli pan mistr vyčkal. I viděl, kterak muž, přispěv jakési ženštině ku pomoci, aby se dostala přes strouhu, nechal ji státi a přiblížil se zase k oknu. Pan mistr opakoval teď svou otázku po třetí a teprve nyní mu odpověděno: „Možno-li – otevřte!“ ozval se muž před oknem. „Nemocný člověk potřebuje rychlé pomoci... A já toho nežádám zadarmo...“ „Kdo to? Co chce?“ ozvala se paní mistrová vstávajíc. „Nějaký nemocný,“ odpověděl pan mistr přitlumeným hlasem své žínce, aniž by se byl od okna odvrátil, a hned nato zvolal hlasitě na muže před oknem: „Ale kdo jste?!“ „Forman – vždyť snad vidíte, že mám státi fůru na silnici!“ ozval se nevrle hlas před oknem. „Či snad se bojíte!?“ „Jakž můžeš otálet!?“ připomenula paní mistrová. „Vždyť slyšíš, že nějaký nemocný...“ Pan mistr spustil záclonu, kterouž byl držel jednou rukou do výše, a obrátil se k Matoušovi: „Jděte, prosím vás, pane Matouši – odstrčte závoru – ať poví, co a jak...“ Matouš i Vít už chvíli nepracovali; ale sotva byl mistr slova ta pronesl, vyskočil hranatý Vít a v mžiknutí oka byl v předsíňce. Hned nato bylo slyšeti klepnutí závory, pak vrznutí dveří a Vítův hlas: „Kdo – pak jste? Co chcete!?“ „Eh, ke všem všudy ďasům!“ odpovídá nevrle, skoro hněvivě drsný cizí hlas. „Toť jako před hrdelním soudem – cožpak jsme lupiči?!“ „Nu, nu – jen pak se nedurděte!“ mručí Vít. „Snad se můžem zeptat, kdo jste, když na nás klepáte – ne?!“ „A na koho mám klepat? – he?!“ odpovídá cizí hlas. „Celé hnízdo spí jako hnízdo dudků – klepal, tloukl a bouchal jsem už asi na deset oken -, ale čert by ty krtky vzal, aby se některý jen ozval...!“ „Ale copak chcete?“ ptá se Vít. „Přístřeší, kamaráde!“ odpovídá cizí hlas. „Tady není žádná hospoda!“ namítá Vít. „To vím – vždyť snad rozeznám hospodu od ledajakého baráku,“ odpovídá cizí hlas. „Nu – tak tedy,“ míní Vít. „Nu – co tak tedy?!“ rozkřikl se cizí hlas. „Já chci přístřeší pro nemocnou osobu – zaplatím...“ Hovor ten veden tak hlasitě, že bylo skoro každé slovo slyšeti do jizby, v kteréž pan mistr se svou ženou a chasníkem Matoušem pozorně naslouchali. „Mně se zdá, že se Vít hádá,“ připomenula paní mistrová po posledních slovech cizincových. Připomenutí to mistrovi dostačilo. Seskočil s mostu a nedbaje, že je venku mrazivo, vešel do předsíňky. V témž okamžiku bylo slyšeti rozhorleně znějící cizí hlas: „Jste vy tu v domě pánem nebo nejste?!“ „Nejsem,“ odpovídá prostoduše Vít. „Tedy se kliďte a zavolejte pána!“ horlí cizí hlas. „Čehopak si přejete, milý příteli?“ ozval se na to vlídným hlasem mistr, jenž se byl právě octnul na prahu domu. „Tady jsem pánem já!“ „Můžete popřát na několik dní přístřeší ubohé nemocné osobě?“ ptá se cizí hlas. Pan mistr byl na rozpacích; ale paní mistrová, která, nemohouc zvědavost svou přemoci, byla za ním vyšla do předsíňky, odpověděla za něj řkouc: „I toť se rozumí!“ Panu mistrovi nezbylo než opakovati jinými slovy smysl odpovědi své žínky. „S radostí, s radostí!“ pravil vlídně a chvatně. „Nu – tak tedy – konečně!“ odvětil cizí hlas. Vtom zavál prudký vichr, a zalomcovav dveřmi předsíňky, zavířil v ní tak divoce, že paní mistrová mimovolně couvla o několik krokův a stanula na prahu jizby, kde stál i chasník Matouš, jenž byl ze zvědavosti následoval příkladu ostatních. Chvíli nikdo ani nehlesnul. Pan mistr a Vít ustoupili v předsíňce o několik kroků, za nimi vstoupil neznámý muž, podporující jakousi ženštinu. Mimovolně couvla paní mistrová do jizby a Matouš se uhnul za dvéře. Do jizby vstoupil forman s ženštinou, která majíc svrchní sukni přehozenu zezadu přes hlavu, takže jí nebylo viděti do tváře, držela levou rukou vpředu sukně tím způsobem, jako by něco nesla v klíně. Dle matného, nejistého kroku neznámé poznala paní mistrová na první pohled, kdo potřebuje přispění. Sotvaže forman, neznámou pod pážím vedoucí, učinil několik kroků kupředu, přiskočila paní mistrová a ochotně formanovi pomohla zemdlenou ženštinu posaditi na stolici, na níž byla do nedávná sama dřímala. „Nebojte se, dušičko, nebojte!“ ozvala se paní mistrová chlácholivě, pozorujíc, že se neznámá prudce zachvěla. „Teď jste v teple – v bezpečí – u lidí, kteří...“ Nedomluvila. Forman, jenž se byl zatím rozhlédl v jizbě a zpozoroval, že to pouhé doupě, v němž vlastní obyvatelé sotva mají místa, vpadl paní mistrové do řeči: „Ale vždyť vy tu sami nemáte ani koutku k přespání...“ „I to nic nedělá – však my se nějak srovnáme,“ odpovídá kvapně paní mistrová. Zatím byl vešel i pan mistr s Vítem a všickni stáli kolem neznámé ženštiny, která, sedíc přikrčena na stolici, zdála se velice trpěti. „Co je vám, dušičko? Co vás bolí?“ obrátila se paní mistrová hned zase soucitně k neznámé, berouc ji za ruku, kterouž držela na klíně shrnutou svrchní sukni. Neznámá ztemna zaúpěvši rozhrnula poněkud klín. Paní mistrová sebou prudce škubla, jako by ji byl had uštknul, a přitlumeným hlasem vzkřikla: „Ježíš Maria! – Dítě – novorozené dítě!“ Několik vteřin zůstali všickni jak omráčeni. Malitký, sotva půl hodiny starý červíček byl je svým nenadálým objevením se v nejvyšší míře překvapil. V prvním okamžiku nikdo nevěděl, co počíti; ale jak obyčejně v podobných případech, vzpamatovala se nejdříve ženština, paní mistrová. „Pane Víte, pane Matouši!“ „Rychle doskočte pro felčara. – Snad víte, kde zůstává?...“ „Hned, hned, paní mistrová!“ odpovídá ochotně chasník Vít, který navzdor flegmatické své povaze jevil neobyčejnou čilost. Ruče počal oblékat kabát, obouval boty a vzal čepici se skoby. Matouš učinil po jeho příkladu, ačkoli jeho pomoci nebylo třeba. Zatím byla paní mistrová věnovala pozornost výhradně neznámé. Opatrně a šetrně odhrnula svrchní sukni, kterouž měla neznámá hlavu a tvář zahalenu, a mluvíc k ní konejšivým, přívětivým tónem: „Nebojte se, dušičko, – nic se nebojte!“, rozhrnula jí klín a dívala se chvíli na robátko. Nato je opat ně vzala, a neustále žvatlajíc: „Tak! Tak! Nic se nebojte, dušičko...! My vám neublížíme – ani tomu kuřátku!“, sáhla po plénce do kolébky vlastního dítěte, a zaobalivši do ní cizí novozrozeně, položila je prozatím na neodestlanou postel. Vše to stalo se v několika vteřinách; Vít i Matouš byli už mimo dům. Forman, jenž byl po nějaký čas mlčky opodál stál, jako by čekal, až se přítomní ze svého udivení vzpamatujou, ujal se teď slova. „Děkuju vám, paní mistrová, za dobrou vůli,“ pravil; „ale nemohu přec od vás žádati, abyste zadarmo...“ „Ne, ne!“ ozval se pan mistr. „Přece, přece,“ míní forman. „Vidím, že nemáte ničeho nazbyt, a proto...“ Po těchto slovech odepjal opasek a vysypal obsah jeho, asi osm nebo deset stříbrných dvacetníků, tři lážové tolary a něco drobných peněz, na stůl. Paní mistrová, věnujíc veškerou pozornost neznámé, ani si toho nevšimla. Slyšela sice zacinkat peníze, ale myslíc právě na zcela jiné věci, nedbala toho, jako byla hrubě ani nedbala slov, jež byl forman předtím pronesl. „Tak!“ dodal forman, když si byl opět opasek zapjal. „Nemohu se zdržet, – musíme už jeti... Buďte tu s pánem bohem!“ Po těchto slovech obrátil se flegmaticky k odchodu; ale právě tím vzbudil zvědavost paní mistrové. „Ale kdopak jste? Kdo je ta dívka?“ optala se kvapně. Forman jsa již ve dveřích pomalu se obrátil. „Kdo jsem?“ pravil. „Forman – vždyť vidíte.“ „Ale ta dívka?“ vpadla paní mistrová, jako by ji byla první neurčitá odpověď formanova úplně uspokojila. „Nevím, paní mistrová,“ odpovídá forman. „Poví vám sama...“ „A odkud je?“ „Myslím, že z Dobříše...“ „A vy ji odtamtud vezete?“ „Ne – dohonila nás před Zbraslaví – u Chuchle jsem ji vzal na vůz...“ Po těchto slovech se forman obrátil a se slovy „S pánem bohem!“ zmizel v temné předsíňce. Paní mistrová vyměnila s panem mistrem nevylíčitelný pohled udivení. Napadloť jí, že snad je forman nějaký příbuzný neznámé; panu mistrovi zase šlehla duší myšlenka: „Co počíti s cizím dítětem...?“ Ale ani on, ani ona myšlenky své nevyslovili. Chvíli se na sebe dívali, pak upřeli oba zrak svůj k oknu, odkud zaznělo zaprásknutí bičem, a hned nato bylo slyšeti směsici dunivých, cinkavých, rupavých, klapavých a práskavých zvuků, provázejících jízdu těžkého vozu. Zvuky ty zněly vždy přitlumeněji, až posléze úplně zanikly... Neznámá seděla dosud na stolici se svěšenou k prsoum hlavou, majíc obě ruce v klíně. Tvář její jevila bezpříkladnou únavu jako tvář člověka z delší mdloby se probírajícího. Oči měla zavřeny, ústa křečovitě zkřivena a vlas nad čelem a na skráních pocuchaný, čímž nabývala tvář její výrazu poněkud zdivočilého. Teprve když formanský povoz odejel, obrátila paní mistrová pozornost svou k neznámé, kdežto pan mistr, popošed k oknu, odhrnul květovanou záclonu a díval se na silnici směrem ku kostelu, odkud měli chasníci felčara přivésti. „Nic vy se, dušičko, nebojte!“ mluvila paní mistrová k neznámé, hladíc ji po líci a po čele. „Však vy se brzo vzpamatujete – a zítra nebo pozejtří bude zase dobře... Já vám tu hezky ustelu...“ Po těchto slovech se zarazila; napadloť jí patrně, že nemá ani, kde by ubohé ustlala, – leda na zemi... Chvíli přemítala, pak se rozhodla: „Tak, tak!“ mluvila šeptmo sama k sobě. „Ustelu vám postýlku – my můžeme přespati na zemi... Pro několik dní nebude tak zle!“... Neznámá však posud seděla jako v ztrnutí. Nebylať posud ani slova pronesla, ba skoro sebou ani nepohnula a jenom občas pootevřela oči, ale hned je zase zavřela, jako by ji spánek přemáhal. Náhle zděšeně vzkřikla a zvedla ruku, jako by chtěla ukázati ku dveřím. Paní mistrová, stojící zády ku dveřím obrácena, obrátila hlavu a spatřila mezi dveřmi souseda, který je byl zlehka otevřel a na prahu se zastavil. „Prosím vás, co se to u vás děje?“ optal se soused. „Toť jako v soudný den – šramot, mluvení, bouchání a běhání...“ „Aj, podívejte se jen, pane sousede!“ odpověděla paní mistrová, popošedši k posteli a zvednuvši v plence zavinuté novorozeňátko do výše. „Co to?“ ozval se soused udiven, dívaje se s dítka na neznámou ženštinu a s této zase na dítko. „To nám přinesla vrána,“ šveholila švitořívá paní mistrová. „Podívejte se! Klouče jako řimbuch!“ Soused beze slova popošel o krok a zavřel za sebou dvéře. „To vy se divíte – že?“ pokračuje paní mistrová. „Toho jste se jistě nenadál.“ „Ba arci že jsem se nenadál,“ odvětil monotonně soused, jenž teprve nyní počal chápati, co se bylo přihodilo. Vtom přikvapil Vít s Matoušem. „Pan felčar přijde hned – už se obléká,“ referoval Vít. „Dobře, dobře, pane Víte,“ pravila paní mistrová. „Děkuju vám – můžete si teď jít lehnout – pracovat už beztoho nemůžete...“ Vít chvíli otálel; ale Matouš jej šťouchnul loktem a něco mu pošeptal. Oba dali dobrou noc, zmizeli v předsíňce a za chvíli byli již na půdě. – „Ale kde budete, paní mistrová, dnes spát?“ ozval se hned po odchodu chasníků soused. Paní mistrová pokrčila rameny. „Víte co,“ pokračuje soused, „přestěhujte se s dívkou a se svým i jejím dítkem na několik dní do mé jizby, – já přespím s chasou na půdě...“ „Ne – ne, pane sousede! Toho nemůžeme od vás žádati,“ brání se paní mistrová. „Eh, cožpak na tom?! Spal jsem dost často na půdě – a hůře... Proč bych dnes a zítra...“ „Ne, ne!“ ozval se nyní pan mistr, jenž spustiv již před chvílí záclonu, posud stál u okna. „Můžete přespat zde se mnou... Vždyť se na jedné posteli srovnáme...“ „Třebas,“ odpovídá soused. „Tak – tak to bude dobře, pane sousede,“ dokládá radostně paní mistrová, jsouc takto zbavena nemalé starosti. „Ve vaší světničce je vlídněji a tepleji než u nás... Vy nejste po celý den doma – ubohá bude míti tedy svátý pokoj...“ Takto mluvíc položila novorozeně, jež byla po celou tu dobu v loktech hýčkala, zase na postel a obrátila se k ženštině. Tato seděla s otevřenýma očima jako v ztrnutí; zrak její upřen byl neodvratně na tvář souseda, jenž polo oblečen stál klidně se založenýma rukama u dveří. Paní mistrová, pohlednuvši nyní dívce v tvář, ulekla se jejího výrazu. „Nebojte se, dušičko!“ pravila konejšivě. „Toť náš dobrý soused – pan Weinfurt...“ Dívka zděšeně vykřikla. „Pro Kristovy rány – co je vám?!“ ptá se paní mistrová. Dívka snaží se vstáti; ale nedostává se jí sil. „Weinfurt – Weinfurt!“ zašeptala zajíkavě – první to slovo, jež pronesla... „Ano, – pan Weinfurt,“ vykládá paní mistrová. „Náš dobrý soused... Ten vám neublíží. Nebojte se, dušičko!“ Dívka upírá vytřeštěný zrak svůj na souseda jako šílená... Zdá se, že víří duší její divoké myšlenky... Posléze prudce, s napnutím veškerých svých sil povstala... Stojí však vzpřímena jen několik vteřin... Pojala ji závrat! – zavrávorala a byla by sklesla bez obrany na zem, kdyby byl soused Weinfurt střelhbitě nepřiskočil a nezachytil ji do náručí. V témž okamžiku vstoupil přivolaný felčar. Weinfurt posadil opatrně dívku opět na stolici a držel ji chvíli obemknutou, by nepadla. Zatím pověděla paní mistrová několika slovy felčarovi, co se bylo přihodilo... Felčar, přistoupiv k dívce, převzal pro okamžik péči o ni. Weinfurt odkvapil do své jizby. V několika okamžicích bylo vše připraveno... Dívka byla se zatím poněkud vzpamatovala. Za přispění Weinfurta a pana mistra dovedena do jizby Weinfurtovy. Paní mistrová donesla tam cizí i svoje dítko, vzala si peřinu a podušku, a davši muži i sousedovi dobrou noc, zůstavila je o samotě. – – – „Nu – toho bychom se nebyli před hodinou ani ve snu nadáli, že budeme dnes spolu spáti jako dva bratří,“ pravil pan mistr k sousedovi, když byli sami. „Ba ovšem,“ dokládá soused. „Člověk si lehne, počne dřímat a sotva narozený červíček mu zaplaší nejkrásnější sny...“ „Snad se vám nezdálo o nějaké zakleté princezně?“ usmál se pan mistr. „O princezně právě ne, ale o někom, kdo by mi byl bezmála hlavu zmátl,“ odpověděl Weinfurt. „Aj, aj!“ uklouzlo mimoděk panu mistrovi, načež vážně dodal: „Já sice nebývám nikdy zvědav, ale tentokráte bych si přece přál znáti osobu, která by dovedla Karlu Weinfurtovi hlavu zmásti.“ Weinfurt, jenž byl za této řeči volným krokem po jizbě přecházel, náhle se zastavil a upřel zrak svůj na pana mistra. „Cožpak myslíte, že je Karel Weinfurt ze žuly?“ připomenul přitlumeným hlasem. „Ze žuly právě ne,“ míní dobromyslně pan mistr; „ale nechť je z čehokoli – mně nikdo, ani on sám nenamluví, že by mu mohl někdo hlavu zmásti...“ Vážnou tvář Weinfurtovu přeletí při těchto slovech dvojsmyslný úsměv, jejž bylo možno rovněž tak pokládati za uspokojení jako za výraz trpké vzpomínky. „A přece tomu tak, kamaráde!“ ozval se po krátké pomlčce Weinfurt. „Ne, ne – to není možné!“ namítá rozhodně pan mistr. „Možná, že vás přece něco dojalo, že vám někdo srdce pomátl, – ale hlavu zmásti – není možno...!“ Weinfurt stoje u stolu chvíli mlčel. Přirozený důvtip sousedův byl se zase jednou osvědčil; Weinfurt mu musil dáti za pravdu. „Budiž, jak pravíte,“ připomenul tímže přitlumeným tónem jako před chvílí. „Nu tak – nu tak – vždyť jsem to věděl,“ přikyvuje pan mistr. „Konečně tedy i na vás došlo... Dobře tak!“ Weinfurt se při těchto dobromyslných slovech sousedových trpce pousmál; nato zavrtěl hlavou a připomenul: „Ne, ne, kamaráde! Posud nedošlo a myslím, že nedojde... I tentokráte zvítězila zase hlava – jinak bych v tu chvíli sotva stál před vámi...“ „Aj, aj!“ uklouzlo opět mimovolně panu mistrovi. Chtěl něco připomenouti; ale v témž okamžiku utkvěl zrak Weinfurtův na stole, kde ležely rozhozeny peníze, které tam byl forman, jenž byl neznámou dívku přivedl, ze svého opasku vysypal. „Vy se divíte, kamaráde?“ ujal se slova Weinfurt. „A já se nemám divit, když vidím, jak jste zbohatnul...? Kdopak vám ty peníze zde uštědřil?“ Po těchto slovech hrábnul Weinfurt pravou rukou do peněz na stole, jako by si chtěl žertem několik penízů přivlastniti. Pan mistr jal se ve stručnosti vypravovati, jak přišly peníze na stůl: Zatím potřásal Weinfurt penězi v hrsti, doprovázeje cinkáním vypravování páně mistrovo. Náhle přestal penězi cinkat, zvedl ruku do výše a rozhrnuv peníze díval se na ně... „Co to?“ zamumlal. „Nějaký peníz s přidělaným ouškem – patrně památný.“ Poté vybral z penízů peníz s ouškem, a hodiv ostatní zase na stůl, vzal peníz mezi dva prsty. „Kdože vám ty peníze sem vysypal?“ optal se přitlumeným hlasem, jako by mluvil sám k sobě. „Vždyť jsem řekl,“ odpovídá pan mistr, „že forman, který nám...“ „Škoda, že jsem to nezvěděl dříve,“ vpadl Weinfurt panu mistru do řeči. „A proč?“ Weinfurt chvíli mlčel, pak podotknul. „Víte-liž pak, koho jste tu měl návštěvou?“ „Koho?“ ptá se pan mistr dychtivě. „Jednoho z nejlepších mých přátel,“ odpovídá Weinfurt. „Hádejte!“ „Jak bych mohl?!“ opáčil pan mistr. „A přece! Hádejte!“ „Není možná!“ „Nevšimnul jste si, jak forman vypadal?“ „Všimnul – ale prosím vás, v takovém zmatku...“ „Kdybyste si ho byl lépe všimnul, byl byste na první pohled seznal, že je někomu podoben...“ „Komu?“ „Mně a mému bratru Richardovi...“ „Tedy nějaký váš příbuzný – nejspíš strýc...“ „Můj a Richardův – bratr,“ dodal lakonicky Weinfurt, dívaje se upřeně a zamyšleně na peníz, jejž držel mezi prsty. „Není možná!“ zvolal udiveně pan mistr. „A podle čeho tak soudíte?“ „Podle tohoto peníze,“ odpovídá Weinfurt, ukazuje sousedovi peníz. „Památný peníz ten nosívala před lety na krku naše matka...“ „Toť vskutku zvláštní náhoda!“ vpadl Weinfurtovi do řeči pan mistr. „A neviděl jste bratra toho už dlouho?“ „Přes dvacet roků... Ba ani jsem netušil, že formanuje teď také po silnici pasovské; druhdy formanoval výhradně jen po silnici vídeňské a kutnohorské...“ „Škoda, že jste nevyšel ze své komory o několik minut dříve...“ „Škoda,“ opakoval dutým hlasem Weinfurt; „byl bych s ním rád aspoň několik slov promluvil...“ „Ale vždyť ho můžete zítra v Praze vyhledat,“ upozorňuje soused. „Fůra jela ku bráně a zítra nemůže být ještě se světa... Půjdete-li od hospody k hospodě, zajisté se doptáte...“ „Pravda, pravda,“ přikývnul Weinfurt v myšlénkách. Poté setrvali oba sousedé po několik okamžiků v mlčení, jež posléze přerušil Weinfurt. „Ani byste, sousede, nevěřil,“ pravil měkce, „jak je mi právě v tomto okamžiku podivno. Zdáť se mi, jako bych se byl na svém bratru hanebně prohřešil, a přece vím, že jsem nemohl míti ani nejmenšího tušení o tom, že pojede podle domku, že se tu zastaví a zanechá vám zde nejen cizí ženštinu s novorozeňátkem, nýbrž i – a to zajisté jen nedopatřením – jedinou památku po nebožce matce...“ Pan mistr slovům těm pozorně naslouchal, pak připomenul soucitným tónem: „Věřím – věřím vám na slovo!“ „Neměl bych se vzchopit, pospíšit za bratrem a vrátit mu památný peníz dříve, než ho pohřeší?“ pokračoval Weinfurt přitlumeným hlasem, jako by mluvil sám k sobě. „Ale vždyť snad je památný peníz ve vašich rukou taktéž v bezpečí,“ ujal se slova pan mistr. „Proč byste tedy nyní – po půlnoci –, když jste ztrmácen a zemdlen – a když můžete časně zrána bratra zcela pohodlně vyhledat...“ „Pravda, pravda,“ přikývnul Weinfurt. Přesto byl přece ještě chvíli na rozpacích, má-li se vydati za bratrem bez odkladu nebo vyčkati až do rána... Pan mistr mu více nedomlouval. Pozoruje na něm, že se zapřádá v vzpomínky, netýral ho žádnými dotazy více. Posléze se Weinfurt rozhodnul. „Máte pravdu, sousede,“ pravil, „bude přece jen nejlíp, když si odpočinu a bratra zítra vyhledám...“ „Nu tak – nu tak,“ opakoval uspokojeně pan mistr; „vždyť už je také svrchovaný čas, abychom ulehli!...“ Poté jal se odestýlat postel. Weinfurt ještě chvíli přecházel po jizbě. Pan mistr ho ze vzpomínek nevyrušil; ustlal postel, uložil peníze se stolu, zastrčil závoru u dveří a ulehl, aniž byl více promluvil nežli přitlumené „Dobrou noc!“ „Dobrou noc!“ opakoval dutě Weinfurt; nato zhasil svíčku a učinil po příkladu sousedově. Oba byli umdleni a rádi byli by usnuli; ale nebylo možno... Leželi vedle sebe, aniž se byl některý z nich pohnul, – ale mysl obou byla v takové míře vzrušena, že teprve k ránu na krátkou dobu zdřímnuli... V tu dobu byla sice Weinfurtova továrna na kartony jedna z největších a nejvýnosnějších v Čechách; ale nepožívala ještě v obchodním světě takové pověsti jako později, když Richard Weinfurt, učiniv ze závodu, co bylo za tehdejších poměrů vůbec možno, vzdal se samostatného řízení jeho a závod ještě rychleji nežli dříve se zveleboval. Nicméně již tenkráte bylo dobré, ba výborné zboží továrny té hledáno. Správa závodu, jsouc v nejužším spojením s nejčelnějšími obchodníky tuzemskými, zejména plzeňskými a brněnskými, nestačila mnohdy zásobiti zbožím tyto své nejstarší zákazníky, neřku-li aby mohla bráti zvláštní nějaký zřetel k zakázkám z ciziny, které se v poslední době rok od roku množily. Správa továrny byla nucena napínati veškeré síly, aby vyhověla aspoň zakázkám nejnalehavějším; ale úsilí její, čelící ku zvýšení výrobnosti závodu, rozbíjelo se o tvrdohlavost dělnictva, které ani nejpádnějšími důvody nedalo se pohnouti ku změně obvyklého způsobu práce, pracujíc vždy jen tenkráte, kdy bylo jemu vhod, a bez ohledu na továrníka a jeho zákazníky. Tehdáž bylo něco podobného nejen možné, nýbrž zcela přirozené. Chceme-li však zvláštní tento poměr dělnictva k továrníkům, po jakémž v Čechách i jinde není už dávno ani památky, jen poněkud vysvětliti, musíme se, byť i v největší stručnosti, dotknouti politických, společenských a kulturních poměrů tehdejší doby, o kterýchž nám historie posud ještě nepodala celistvého, úplně zaokrouhleného obrazu, takže je nevyhnutelně třeba vzíti mnohdy útočiště i k hodnověrným tradicím, kterýmiž se ten neb onen moment objasňuje. První čtvrtina devatenáctého století chýlila se sice již ku konci, avšak přesto byl vliv názorů, jaké panovaly na sklonku minulého století, posud ještě neobyčejně značný. Stát neboli vláda pokládána tehdejší osvětou posud ještě za bytost všemohoucí a z jediného, kardinálního tohoto názoru plynula spousta názorů jiných, podřízenějších, které měly tehdá nemalý vliv na utváření se poměrů společenských a kulturních. Vláda byla matkou národů; úkolem, ba svátou povinností její bylo pečovati nejen o celý národ vůbec, nýbrž i o každého jednotlivce zvlášť, – a tehdejší vlády rakouské skutečně také dle tohoto receptu nejen o národy, nýbrž také o každého jednotlivce, ovšemže po svém způsobu – pečovaly... Pochlebníky a vládními pasořitníky vychvalovaná a velebená patriarchálnost vládních poměrů na sklonku minulého a na počátku tohoto století netrvala však dlouho. Záhy zvrhla se v systém hnusného útisku, namířeného proti národům i jednotlivcům. Od každého, nechť byl názorův a přesvědčení jakéhokoli, žádána neobmezená poddanost a bezvýminečná poslušnost. Každé opatření vlády a jejích orgánů, nechť dobré nebo pochybné neb i záhubné, musilo býti každým jednotlivcem a tudíž i celými národy pokládáno za opatření vzorné, a by v celé říši rakouské duch takový zavládl, svěřila vláda vídeňská dozor nad smýšlením celých národův a každého jednotlivce – policii. Policie, původně pouhý nástroj vládních orgánů, postavila se však vbrzku na vlastní nohy a rozšířila moc a působnost svou daleko nad úmysly oněch, kdož jí byli svěřili dozor nad smýšlením občanstva. Vláda a policie byly všemohoucí. A obě náležely mezi nejúhlavnější odpůrce každé novoty, nechť už měla ráz jakýkoli, nechť byla na prospěch celých národů nebo jednotlivců. Politika nehybnosti měla zcela přirozeně za následek nehybnost poměrů společenských, které potrvaly, jak známo, takměř po celou první polovici tohoto století. Literatura, kterouž vláda pokládala za zbytečnost, byla ve vyšších kruzích v nenávisti. Perojezdci, jak literátům spíláno, pokládáni za stav zbytečný, ba škodlivý, tvůrčí duchové za zbytečný balast a ničemné pasořitníky a tito i onino za nedospělce, kteří potřebujou otcovského vodítka, nebo za nebezpečné přemrštěnce, kteří musí býti pečlivě střeženi. Opovrhování vyšších kruhů literaturou a vším, co pokládá se za našich dnů za paladium lidského rozvoje, mělo své nezbytné následky vzápětí: vždy hlouběji se rozžírající tupost vyšších kruhů a vznikající z ní neřesti: zálibu v surových radovánkách, pusté ukájení chtíčů, život ode dne ke dni nebo z ruky do úst, jaký vede, vlastně nucen jest vésti moderní proletariát městský i venkovský. Tato zpustlost mravů byla by se dle všeho na dlouho obmezila na kruhy, v kterýchž byla vznikla, a možná také, že by byla z kruhů těch vůbec ani nevyšla a zdravé jádro lidu neporušila, kdyby nebyly spolupůsobily jiné ještě faktory, které měly na právní a tudíž i mravní smysl lidu vliv nejzáhubnější... Míníme tehdejší tíseň říšských financí rakouských, která hlavně za válek napoleonských zplodila celou řadu finančních patentů, jimiž měla býti zjednána ve financích státních rovnováha, ale kterýmiž stal se majetek jednotlivcův i celých korporací takřka ilusorním. Dosud žijou, ovšem už v nečetném množství, pamětníci osudného dne, kdy prohlášen byl finanční patent ze dne 20. února 1811, kterýmž rozhodnuto nad blahem i neštěstím milionův obyvatelů. Po delší čas kolovaly mezi lidem děsivé pověsti o osudné listině, kterouž vláda vídeňská chtěla rázem učiniti konec finančním rozpakům svým. Možno si tudíž představiti rozjitření obyvatelstva všech stavů, když dne 15. března mezi pátou a šestou hodinou ranní čtlo na nárožích, kde obyčejně úřadní vyhlášky nalepovány, osudnou listinu, kterouž byl každý člověk, jenž třeba jen několik krejcarů nazýval svým majetkem, zkrácen, každý pak osmý nebo desátý člověk ožebračen...  Bankovní cedule sníženy patentem tím na pátý díl své nominelní ceny; úrok státu snížen na polovičku; každý třicetikrejcar platil toliko šest krejcarů, každý patnáctikrejcar jen tři krejcary. Pravda sice, že patentem tím také někteří přes noc mimo nadání zbohatli; ale nesčetně více bylo těch, kteří, byvše přivedeni na mizinu, úpěnlivě bědovali. Zmatek, tímto finančním patentem ve všech kruzích způsobený, prodlením let arci pominul; neboť vláda, učinivši jednou rozhodný krok, nedala se nižádnou stížností, ni posměchem, výhrůžkami nebo jakýmkoli jiným způsobem od důsledného provedení patentu odvrátiti a také jej s veškerou přísností a bez ohledu na následky provedla. Avšak následky, jaké měl a nutně také míti musil, odčiniti nemohla: nedůvěru obyvatelstva k vládě nevykořenila a důvěru v cenu majetku nezjednala: lid, byv přes noc ožebračen, očekával nové, podobné katastrofy každým dnem, ba každou hodinu. Všeobecné rozhořčení trvalo dlouho; lid jen znenáhla vpravoval se v nezbytnost dokonané události. Majetek vůbec a peníze zvlášť pozbyly ceny. K čemu spořiti a ukládati peníze pro dny potřeby, nedostatku a nouze, když nemá člověk ani nejmenší jistoty, že zítra nebo pozejtří neprocitne připraven skoro o všechno, co si byl třeba mnoholetým odříkáním se mnohdy i nejnutnějších potřeb života nastřádal? K čemu pamatovati na budoucnost, když jen přítomnost má poměrnou cenu, – k čemu mysliti třeba jen na den nejblíže příští, když stojíme na pokraji záhuby? Není tudíž divu, že později, když se hněv a rozhořčeni utišily, byla prvním následkem finančního patentu všeobecná, více méně tuhá resignace, oddání se do vůle osudu, nechť už se osud ten utváří způsobem jakýmkoli. Avšak resignace nemohla přes všechnu sterilnost a nehybnost poměrů panství své nadlouho udržeti; znenáhla ustupovala lehkomyslnosti, která brala na sebe nejrůznější tvářnost od dobrosrdečného bonvivantství až po šílené marnotratnictví... Jen přítomnost, jen dnešní den měl relativní ceny... Proč ho nevyužitkovati? Proč ho nechat uplynouti bezradostně, když už snad zejtřejší den může nás na leta zbaviti možnosti radovati se ze života? Proč nevydati dnes posledního groše, jejž jsme byli včera vydělali, když tatáž bankocetle, která byla před nedávnem přes noc pozbyla čtyř pětin své původní ceny, může zejtra pozbýti dalších čtyř pětin ceny své nynější? Proč se neradovati ze života dnes, když jest život zejtřejší nejistý, – proč se neveseliti, dokud jest možno, – proč neužívati, dokud jsou po ruce prostředky, které mohou každým okamžikem zmizeti? Rozkošnictví, které bylo zanedlouho nejen ve vyšších kruzích, nýbrž i v středních kruzích zdomácnělo, sestupovalo znenáhla vždy hlouběji, až zachvátilo jako morová rána i třídy nejnižší, dělnictvo. Za našich dob zdá se býti skoro víře nepodobno, aby lidé, kteří hrubě neměli ani čím přikrýti nahotu těla svého, v pustém rozkošnictví vzájemně se překonávali; naše pokolení skoro ani neuvěří, že tehdá pracovalo dělnictvo jen tenkráte, když došly peníze a nikdo nechtěl více na dluh dáti, že žilo jediné jen myšlénce hýření. Činiti však tyto ubožáky beze všeho vzdělání odpovědnými za tento způsob života, bylo by přímo zpozdilostí; žiliť právě jen tak nebo podobně, jako žily jejich vzory: lidé vyšších i středních tříd společenských, a nemohouce se těmto vyrovnati nádherou a přepychem, holdovali rozkošnictví z těchže příčin a v témže duchu sice, ale jen potud, pokud obmezené prostředky jejich dovolovaly. Vášnivý, skoro zběsilý tento kult rozkošnictví, hlavně smyslného, zrodil pak celou řadu nectností a měl konečně za následek úplné posunutí mravních zásad. Vysilující prostopášnictví potřebovalo vždy větších dráždidel – smyslná láska povznešena za idol života a kult její vzmáhal se z počátku ve vyšších a později i v nižších kruzích v míře neslýchané. U nás v Čechách arci již tenkráte jevil se nápadný protitlak, vycházející z uzoučkého ještě kruhu upřímných patriotů, kteří s napnutím veškerých svých sil pracovali ku vzkříšení národa tehdá všeobecně za mrtva pokládaného. Byly to první, posud nesmělé kroky několika jednotlivců, které možno nejsnáze a nejjasněji poznati ze stavu tehdejší literatury české. Většina vycházejících právě spisů českých pro lid nesla se tímže duchem jako plané a pusté spisy, které plodila, vlastně dle cizích vzorů padělala střízlivá, šosácká pseudofantasie lidí bez zásad a ušlechtilejších cílů; literární práce prvních buditelů měly posud ještě uzoučký kruh inteligentnějších čtenářů a jen znenáhla vytlačovaly plody bezcenné. Nesmímeť zapomenouti, že teprve roku 1823 vydán byl první český almanach Novoročenka, od roku 1785 až do roku 1820, tudíž v době třiceti pěti let, že nevydáno více nežli třináctero sbírek básnických, mezi nimiž jsou plody Václava Thama, Krameria, Puchmýra, Jana Nejedlého, Stacha, Tablice, Patrčky a Hanky; nesmíme zapomenouti, že živější ruch literární nastal teprve po roce 1820, kdy až do roku 1824 vydány básně Hněvkovského, Jana z Hvězdy (Jindřicha Marka), Kamarýta, Herzoga, Chmelenského, Karla Sudimíra Šnajdra, Čelakovského a Jana Kollára; ale zároveň nesmíme zapomenouti, že tyto spisy nemohly míti již roku 1824, tudíž krátce po svém vyjití, žádného značného vlivu na lid vůbec. Podobně mělo se to se spisy jiného druhu, zejmena s pokusy dramatickými a zábavnou prózou. Divadelním kusům věnována sice velká píle a pracováno o překot; ale lepší kusy, jako na příklad Klicperovy a Štěpánkovy, počaly tiskem vycházeti teprve roku 1820. Nepoměrně hůře bylo se zábavnou prózou. Kromě prvního svazku Markových Konvalinek a několika překladů, jako Chateaubriandovy Ataly, Příběhů Telemachových a Obleženi rochellského nevyšlo do roku 1824 ani jediného spisu, jenž by se byl mohl básnickou cenou svou jen zdaleka porovnati s kterýmkoli veršovaným spisem z péra výše uvedených prvních buditelů. Prostý lid český, nemaje než některé ze starších spisů, jako Hájkovu kroniku, Harantův cestopis a některé jiné, zejména Českými bratry rozšířené knihy, byl tudíž samu sobě zůstaven a beze zřídel, z nichž by byl mohl vážiti poučení o věcech a událostech novějších. Robota, karabáčnictví, cenzura a copařské cechovnictví byly právě v plném rozkvětu. Rolník byl otrokem šlechtice, na jehož panství žil, řemeslník otrokem šosáckých, veškerému rozvoji překážejících ustanovení cechovních a toliko poměry dělnictva byly v jistém ohledu relativně příznivější nežli ony rolnictva a řemeslnictva. Kastovní duch byl sice i v těchto kruzích v neobyčejné míře vyvinut; ale přesto panovala mezi továrním dělnictvem nepoměrně větší volnost mínění i skutků. V záležitostech společných však vystupováno oproti třetím osobám s nevšední jednomyslností i rázností a nepřipouštěno žádných odchylek od usnesení většiny. Jednak tím, jednak všeobecným stavem kulturním a hlavně marnotratnictvím, jež bylo zavládlo ve všech kruzích, možno vysvětliti poměrně příznivější hmotný stav dělnictva vůbec. V době, kdy spořivost a pracovitost byly ctnosti skoro naprosto neznámé, kdy nikdo nepracoval, dokud nemusil, a vše, co prací svou vytěžil, pokud možná rychle zase prohýřil, byly dobré pracovní síly vzácností a vytrvalé síly pracovní ve všech oborech hledány. Byltě to pravý opak společenských poměrů, jež zavládly nezcela po půl století a které trvají po dnešní den, kdy ve všech skoro oborech lidské práce jest nejen hojnost, nýbrž nadbytek dobrých i vytrvalých sil pracovních, takže možno mnohdy i nejlepšími, nenahraditelnými silami pracovními jako zcela zbytečnými neb aspoň přepočetnými přímo opovrhovati; kdy spořivost a pracovitost, mnohdy až úmorná, staly se ve všech kruzích nezbytnými a bývají jednotlivci i celými třídami s napnutím veškerých sil a se vší možnou rafinerií ducha vykořisťovány. Tehdá byly takovéto úkazy chorobné spořivosti, která se tak často zvrhává v hnusné lakomství, jen sporadické, a jediné tím, zdá se nám, možno si vysvětliti za našich dob tak často opakované stesky starých lidí, kteří byli očitými svědky tehdejších poměrů a tenkráte i později, až po dnešní den živili se prací rukou svých, jak zlé jsou nyní časy u porovnání se zlatým věkem tehdejším. Tenkráte neputovalo na sta dělníků od továrny k továrně, by si vyhledali, ba vyžebrali na několik týdnů práce, jako za našich dnů, tenkráte nepropouštěno dělnictvo hromadně jako za dnů nejvyšší fruktifikace kapitálu, kdy jsou úpadky na denním pořádku. Kdo chtěl tenkráte pracovati, byl vítán a nemusil se nikdy doprošovati; kdo dovedl pracovati, vydělal poměrně slušný peníz a obyčejně také skoro každý se o to postaral, aby vydělané peníze dostaly se co možná brzo zase do oběhu. Marnotratnictví, přepych a hýřivost tehdejší doby měly tudíž aspoň v jistém vzhledě příznivé následky; zamezovalyť zimničnou konkurenci v práci, nadlidské, mnohdy nepřirozené napínání, ba i přepínání pracovních sil, na jakéž jest naše doba tak přebohata a jež tak ohromné množství pracujících záhy vysiluje a k další práci neschopnými činí, nebo je i předčasně ve hrob vrhá. Pravda sice, že i tenkráte byly v nesčetné té armádě bonvivantů, marnotratníkův a hýřilů také výminkou povahy zcela opačné: spořivé, ba lakomé, mnohdy i stoické nebo po vyšších cílech práhnoucí; ale hlavní známkou bylo přece jen epikurejství. I nejpřísnější stoikové nemohli mnohdy odolati všeobecnému proudu a bývali v něj často i strženi; některý v něm utonul, jiný se vbrzku zase vzpamatoval a zahájil poznovu dřívější svůj život. Ideálních snah duševních a kulturních přidržel se jen nepatrný hlouček inteligence české a pracoval ve směru tom s neúmornou vytrvalostí, která posléze, ovšem po nadlidském namahání, korunována úspěchem v análech lidstva neslýchaným: znovuvzkřísením celého národa. Kdo nebyl v Čechách ve styku s tímto hloučkem nadšených patriotů, na koho neměly snahy jejich žádného vlivu, nebo kdo se snahám těm docela vzpíral, zůstal po celý svůj život stigmatisován jako věrný odlesk své doby, jak jsme ji byli výše několika slovy vyznačili. Samostatné kulturní snahy české, jež teprve krátce před rokem 1824 počaly nabývati určitějších tvarův a jasnějších barev, zdály se býti všem, kdož holdujíce tehdejšímu duchu času klaněli se modle rozkošnictví, politování hodným poblouzením. Továrník Richard Weinfurt byl jedním z oněch, kteří byli snah těch vzdáleni. Byl sice v středu těchto snah v Praze strávil řadu let; byl zde studoval a po ukončení studií právnických skoro výhradně žil; ale přes to vše byl ve věcech těch indiferentní. Na počátku tohoto století, kdy měla Praha výhradně ráz města německého, bylo to nejen snadno možno, nýbrž i přirozeno. Weinfurt byl sice rodem Čech; ale zavítav do Prahy, octnul se v kruzích výlučně německých a zůstal jako tisíce jiných Čechů indiferentním – češství i němectví bylo mu stejně lhostejno. Ideálem jeho byl ideál doby: žíti – užívati, dokud se bůže rozkoše usmívá, – vyhýbati se všemu, co by jen zdaleka kalilo veselou mysl... Vždy a ve všem arci toho nebylo lze dosíci. Praktický život s veškerou svou prózou a všedností, se svými mrzutostmi a nepříjemnostmi, začasto i Richarda Weinfurta připravil o spánek. Byltě člověk původně povahy cholerické, popudlivý, a bylo jej možno mnohdy pouhým slovem anebo posuňkem k hněvu podrážditi; ale duch doby a společnost, v kteréž skoro výhradně žil, byly z něho učinily sybaritu, kterému nebylo nic protivnějšího nad vyrušení z obvyklého bezstarostného užívání. Pravda sice, že stalo se to zřídka kdy; neboť poměry jeho závodu byly urovnány, bilance rok co rok příznivější, a jmění, jinak dosti značné, množilo se rok od roku přes to vše, že vlastník závodu náležel mezi lidi, kteří dovedou za jedinou noc prohýřiti, co bylo několik set dělníků, v potu tváři pracujících, za celý týden vydělalo. Richard Weinfurt pokládán v kruzích vyšší společnosti pražské, v kterýchž se výhradně pohyboval, za povahu chevalereskní. Ze spousty lidí těchto kruhů, kteří jej znali, nemohl se ani jediný pochlubiti, že by jej byl někdy postihl při nějakém skutku, svědčícím o opaku, nebo vrhajícím jen pochybné světlo na jeho povahu, – chovalť se vždy s taktem, nasvědčujícím rovněž tak vzácnému vzdělání, uhlazeným mravům, dobrému srdci i řídkým jiným vlastnostem, jakýmiž vynikají jen lidé, kterýmž bylo se dostalo vychování neobyčejně pečlivého. Dělnictvo Weinfurtova závodu soudilo o svém šéfovi poněkud jinak. Úsudek ten však nebyl všeobecně ustálen – jedni totiž pokládali svého pána na vzorného továrníka, kterýž jest především bedliv rozkvětu svého závodu, jiní zase byli pevně přesvědčeni, že jest v závodě pravou nulou a že vždy, kdykoli o vlastní újmě nějakou novotu přes všechny námitky znalců provedl, závodu svému spíše uškodil, nežli prospěl. Ale všickni shodovali se v tom, že Richard Weinfurt nepokládá závod svůj za nic jiného nežli za bohaté zřídlo, kterýmž možno ukájeti všechny nesčetné choutky a rozmarné výstřednosti, na jakéž byly dějiny zámožných rodin tehdejší doby tak přebohatý. Tyranem dělnictva svého Richard Weinfurt nebyl a z příčin, nasnadě ležících, také býti nemohl; neboť tehdejší dělnictvo, vědouc, že jsou pracovní síly hledány, nedalo se tyranisovati, a kdykoli ten aneb onen továrník moment tento se zřetele pustil, vždy objevilo se dělnictvo jednomyslně jako zpupný, pyšný živel odbojný, který, znaje svou sílu, opřel se každému stínu tyranie. Richard Weinfurt klonil se základním rysem své povahy k mírné tyranii. Za našich dob byl by se zajisté stal jedním z nejneúprosnějších, ba snad brutálních tyranů, kteří nestrpí ani slůvka odporu, tím méně aby strpěli zjevný odboj. Ale vždy, kdykoli byl učinil jen první krok, aby to neb ono proti vůli dělnictva provedl, byl poučen o své malomocnosti. Vpravil se tudíž záhy v nezbytnost a počínal si později vždy neobyčejně opatrně. O minulosti Richarda Weinfurta a o jeho zvláštním poměru k jeho bratru, kterýž ani šatem, ani chováním, ani životem nelišil se od prostého dělníka, nevěděl ani v kruzích, v kterých se Richard Weinfurt pohyboval, ani v továrně jeho nikdo nic podstatného, čímž ponechána kombinační obraznosti úplná volnost. Když stal se Richard Weinfurt přes noc vlastníkem velkého a výnosného závodu na Smíchově, jejž byl zakoupil a kupní cenu hotově zaplatil, kolovaly o něm nejdobrodružnější pověsti. Nikdo z jeho známých nemohl si vysvětliti, jakým způsobem byl mladý, tehdáž asi čtyrmecitmaletý právník, jenž byl předtím asi rok mimo Čechy žil, tak značného jmění nabyl. V továrně pak, jejíž řízení byl co vlastník převzal a kde znal každý jeho bratra Karla, který byl po celou řadu let v továrně té jako prostý dělník pracoval, nemohl nikdo pochopiti, jak to možné, aby bratr pouhého tiskaře, kterýž byl přisel jako výrostek do továrny bos a otrhán a konal z počátku práci nejpodřízenějšího druhu, mohl se přes noc státi vlastníkem tak velkého závodu. Není tudíž divu, že vykládána tato nesrovnalost způsobem nejrozmanitějším. Nejčastěji mluveno, jak už v takových případech bývá, o velké výhře z loterie, do kteréž v tu dobu vášnivě sázeno; ale důmyslnější hlavy kombinovaly směleji; i vyrojily se z nich přímo báječné domysly, z nichž nejsmělejší vrcholil v domněnce, že Richard Weinfurt nenabyl peněz způsobem poctivým, nýbrž že na penězích těch lpí lidská krev... V které hlavě se domněnka ta zrodila, ovšem by nebyla ani Sedlnického pověstná policie vypátrala. Ale domněnka kolportována z počátku vždy mezi čtyřma očima způsobem důvěrným, až pak posléze stala se veřejným tajemstvím a hlásána mnohdy při plných džbánech co dokonaná a nade všechnu pochybnost zjištěná událost. Vinu toho arci nesli z většího dílu Weinfurtové sami, neboť ani jeden ani druhý nenáleželi mezi tak zvané důvěrné společníky, kteří před svými přáteli nebo mnohdy i před pouhými známými otvírají svá srdce a z těch aneb oněch příčin o sobě a svých osudech vypravujou. Oba byli povahy uzavřené, ačkoliv uzavřenosti té nikdy nestavěli na odiv; chovaliť se ku každému vždy s reservou tak vlídnou, ba mnohdy i srdečnou, že skoro každý s tímto surogátem upřímnosti zavděk bral. Pravda sice, že i v této uzavřenosti oba bratři podstatně od sebe se lišili. Richard, člověk ve vyšších kruzích společenských zdomácnělý, zdál se býti daleko sdílnějším svého bratra ; ale pouze zdál – uhlazenost mravů, jakouž vynikal nad prostou, poctivou a tudíž tak často zdánlivě drsnou povahu z lidu, jakou byl bratr jeho, velice mu maskování to usnadňovala, kdežto Karel, žijící neustále v kruzích nižších, ba i nejnižších, neměl nikdy třeba, by tu neb onu stránku své povahy jakýmkoli způsobem a z jakékoli příčiny maskoval: žil a choval se tak, jak uznával za dobré, a poněvadž byl povaha uzavřená, vedl také život spíše samotářský bez ohledu na to, vhod-li to komu čili nic. Dle toho byli oba bratři i ve společné přirozené vlastnosti svých povah přímo protivy. Proto není divu, že v jiných, různých vlastnostech svých povah lišili se od sebe často způsobem tak nápadným, že každý, kdo nevěděl, že jsou rodní a zároveň, běžným slovem vytknuto, dobří bratři, kteří si vzájemně nikdy neublížili, byl by je mnohdy, zvláště když projednávali spornou nějakou záležitost, pokládal za lidi zcela cizí, ba za odpůrce neb i za nesmiřitelné, příkře proti sobě stojící nepřátele. Byltě Karel, abychom aspoň na jedinou kardinální různost povah upozornili, povaha kontemplativní, tudíž váhavá, kdežto Richard, povaha cholerická, byl vždycky v témž okamžiku, kdy šlehla duší jeho nějaká myšlenka, hned také hotov myšlenku tu zrealisovati. Z kardinální této různosti povah možno tudíž i theoreticky abstrahovati celou řadu jiných, zcela přirozených důsledností; v praxi pak byla různost ta zřídlem nekonečné řady každý den si odporujících, ba při každé příležitosti se vyskytujících náhledův i skutkuv, o jakýchž theorie nemá ni zdání. Byl-li Richard Weinfurt bonvivantem par excellence, byl bratr jeho Karel, ačkoli taktéž v nemalé míře užívání nakloněn, v podstatě přece jen stoikem, jakýchž za tehdejších dob bylo pořídku. Uprostřed hýřivých, marnotratných soudruhů, nikdy nepamatovali na druhý den, býval Karel Weinfurt od okamžiku, kdy se byl mezi nimi objevil, vždycky střízlivý, opatrný, skoro lakotný škrtil, který nikdy zbytečně krejcaru nevydal. Mnozí z jeho nejstarších kamarádů zcela dobře se pamatovali, že nejen před více než pětadvaceti lety, když přišel jako výrostek do továrny a brával ještě mzdu velmi nepatrnou, nýbrž i později, když vyučiv se tiskařství a stav se jedním z nejlepších dělníků, brával větší mzdu nežli kterýkoli jiný dělník, žil vždycky chudobně, ba že mnohdy, z počátku dosti často i hlad trpíval. Lakota v přísném toho slova smyslu nedala se mu vytýkati; byltě vždy ochoten přispěti ku pomoci každému, kdo nějaké pomoci potřeboval; ale přesto nedovedl si ze soudruhů jeho nikdo vysvětliti, k čemu vydělanými penězi tak mamonil, proč nežil hýřivě jak oni a jiní, proč spořil a ukládal, když jinak, ani co do názorů svých o životě od nikoho z nich se nelišil, až pak posléze některý z bystrozrakých soudruhů vymudroval, že chtěje zbohatnouti sází vášnivě, ale tajně do loterie, která skoro vešken příjem jeho pohlcuje. Náhled ten stal se znenáhla všeobecným a přispěl později, jak už víme, i k usnadnění výkladu o záhadě, jakým asi způsobem nabyl druhý Weinfurt tak náhle velkého jmění. Nápadno však jest, že tato výlučná zvláštnost Karla Weinfurta mezi hýřivými soudruhy jeho, kteří by byli něco podobného nikomu jinému netrpěli, nevzbudila nikdy ani stínu nějakého ousměšku, ba že nikdo ani se nepokusil, aby jej strhl do všeobecného víru. Zvláštní člověk ten požíval i mezi nevzdělanými, surovými soudruhy svými neobyčejné vážnosti. Zdá se nám, že neodchýlíme se příliš od pravdy, když příčinu toho hledati budeme nejen v přísné jakési opravdovosti, s jakou Karel Weinfurt vždycky vystupoval, nýbrž i ve vynikajících vlastnostech jeho duševních: v bystrozraku a logice, jakými svým soudruhům imponoval. Neméně, zdá se nám, přispívala k vážnosti té také mystická minulost obou Weinfurtů vůbec a především okolnost, že Karel, pokládaje dříve i později každého svého soudruha za sobě rovna, vždy a ve všem míval v první řadě na zřeteli prospěch dělnictva. Více a podstatnějších známek k povšechné charakteristice obou bratří Weinfurtů, nežli jsme byli právě uvedli, byl by po našem náhledu sotva někdo z jejich známých dovedl uvésti; všechny podrobnosti, které se ze života jejich mimo to ještě vypravovaly, byly jen přirozenými důslednostmi toho, co tuto uvedeno. Tak bylo všeobecně známo, že Karel Weinfurt před lety, když byl totiž do Prahy zavítal, bydlíval na Pohořelci. Vypravovalo se též, že bydlíval z počátku jen na půdě, kde prý spával na slámě; dále, že jej v první době nikdo v krčmě ani neshledal, ba že v té době kromě do továrny a z továrny domů vůbec nikam nechodíval. Vše to bylo po všeobecném náhledu arci jen přirozeným následkem trudných poměrů, v jakých tehdáž co tiskařský pomocník žíti musil. Později odstěhoval prý se s půdy do podkrovní komůrky, kterou obýval se svým bratrem Richardem po celou řadu let, a teprve když stal se Richard boháčem a zakoupil továrnu, přestěhoval se Karel z podkrovní komůrky na Pohořelci, kterou byl nějaký čas také sám obýval, na Smíchov do bídného baráčku před Oujezdskou branou, kde najal si pouhou komůrku a sousedil s jediným svým přítelem, který požíval v mnohém úplné jeho důvěry, druhdy obuvnickým chasníkem, nyní však už mistrem, Janem Vítovcem. Byliť se před lety seznámili zcela náhodou, setkavše se na úzké stezce vedoucí vysokou, přes noc napadlou vrstvou sněhu na ledě mezi Smíchovem a Podskalím. Bylo to v neděli časně zrána; Vítovec vracel se právě z jakési noční pitky z Prahy domů na Smíchov, Karel Weinfurt pak pospíchal v pilné jakési záležitosti na Nové Město. Setkali se právě vprostřed řece a zůstali mimovolně ve vzdálenosti as tří kroků před sebou státi, jako by ani jeden ani druhý nechtěl se uhnouti s ušlapané stezky do sněhu. „Uhni se, kamaráde!“ ozval se mírným, ale velitelským tónem svalovitý Weinfurt, měře jaksi útrpně suchoučkou, vychrtlou postavu neznámého mladíčka. „Proč bych se uhýbal, kamaráde?“ opáčil Vítovec, upíraje své pronikavé oči na přísnou, zasmušilou tvář Weinfurtovu. „Pospíchám!“ vece úsečně Weinfurt. „Já také,“ zní lakonicky odpověď. Weinfurt změřil neznámého ještě jednou od hlavy k patě, jako by nechápal, jak mu může takové výžle odpor klásti; pak pravil tónem výhružně káravým: „Uhni se, kamaráde! Jinak tě donutím pěstí!“ „Uhni se, kamaráde, sám! Máš do sněhu rovněž tak daleko jako já,“ zní odpověď. Tvář Weinfurtovu přeletěl lehký úsměv. „Vždyť vidíš, že jsem větší a silnější než ty, kamaráde!“ připomenul. Vítovec couvl o krok, a nespouštěje s neznámého kolohnáta očí, zabručel dva verše známé národní písně: „Já se tě nebojím – ač jsi o kus větší...“ Weinfurt vypukl v hlasitý smích. „Znáš mne?“ optal se pak vážně. „Neznám... Jirka z fary nejsi!“ „A kdo jsi ty?“ „Švec Vítovec...“ „A já jsem tiskař Weinfurt!“ Po tomto vysvětlení zůstali oba chvíli bez pohnutí státi. „A poněvadž oba pospícháme,“ ujal se slova Vítovec, „zastavujeme, zdržujeme a dráždíme se k odporu – nejsme-liž lidé rozumní!?“ Satirická tato poznámka byla zřejmým důkazem, že nestojí před Weinfurtem člověk bez přirozeného vtipu. Weinfurt jej změřil ještě jednou, tentokráte však od paty k hlavě, a teprve nyní všimnul si bledé, inteligentní tváře Ševčíkovy. „Kdepak pracujete, kamaráde?“ optal se vlídně, přestav tykati. „Proč se ptáte?“ „Rád bych si k vám někdy zašel na táčky.“ „U mistra Veselého... A vy?“ „V továrně u kostelíčka.“ „A kdy se zas uvidíme?“ „Kdy chcete – třeba v neděli... Počkám na vás v poledne u kostelíčka...“ Po tomto prostičkém, s neobyčejným chvatem proneseném dialogu uhnuli se oba jako na komando s ušlapané stezky do sněhu. „A to jsme nemohli udělat už dřív?“ zasmál se Vítovec. „Ba arci,“ dí Weinfurt s trpkým přízvukem; „vždyť jsme lidé rozumní!“ Poté se rozloučili. Následující neděli Vítovec slovu svému dostál; čekal o polednách před kostelíčkem. A právě když počali vyzváněti poledne, dostavil se Weinfurt. Pozdravili se jako staří dobří známí – a jak už u lidí toho rázu bývalo a bývá dosud ještě zvykem – zahnuli bez vzájemného vybídnutí k nejbližší krčmě, kde poseděli v přátelském hovoru u společného korbílku až pozdě do noci... Od té doby scházívali se častěji a stali se později nerozlučnými přáteli. Přesto chovali se k sobě, obzvláště ve společnosti jiných, s jakousi zdvořilou reservou. Později, když Vítovec věnoval prázdný svůj čas skoro výhradně své milence, scházívali se řidčeji; teprve když Vítovec oženiv se stal se mistrem a Weinfurt jeho sousedem, býval tento skoro každodenním hostem Vítovcovým. Přicházíval však vždy jen podvečer a strávil u Vítovců zhusta celý večer, mnohdy i přes půlnoc. Vítovec věděl tudíž tak mnohé z minulosti a o vzájemném poměru obou bratří Weinfurtů, o čemž nikdo jiný neměl ani zdání. Znal také mnohou podrobnost z bujného života Richardova z dob studentských. Tak věděl na příklad, že bývalo Richardovou zálibou snímati nočního času štíty nad krámy a vyměňovati je za štíty jiné; věděl, že Richard kdysi za temné bouřlivé noci za přispění několika soudruhů vyměnil dřevěné tabáčnické budky, z nichž jedna stála na rohu ulice Vodičkové, druhá na rohu ulice Jindřišské, což poskytovalo po mnoho roků v studentských i měšťanských kruzích nejen látky k hovoru, nýbrž bylo zároveň jaksi vzorem, dle kteréhož později měřen ten aneb onen originelní kousek bujné tehdejší mládeže akademické. Rozumí se samo sebou, že Vítovec důvěry přítele svého nikdy nezneužil. Vše, co mu byl Karel Weinfurt buď pověděl anebo jen napověděl, zůstalo tajemstvím. U přítomnosti cizích osob tvářil se Vítovec vždy tak dlouho nevěda, dokud Weinfurt sám tím aneb oním způsobem nedal najevo, že možno o té neb oné záležitosti hovor rozpřísti. Okolnost ta zároveň vysvětluje také jaksi poměr Vítovcův k příteli jeho Weinfurtovi. Vítovec, znaje duševní převahu Weinfurtovu, podřizoval se mu ve všem, kdykoli – což dělo se skoro vždy – byl přesvědčen. Hájilť arci svá stanoviska vždy houževnatě a opíral se mnohdy tomu neb onomu náhledu Weinfurtovu ze všech sil; ale věda, že Weinfurt koná vše z nejhlubšího přesvědčení, že nikdy nic nepodniká, co by byl zrale nerozvážil, ba že zanáší se i plány, o kterýchž se v tu dobu snad tisícímu člověku v Čechách ani nezdálo, dovedl mnohou příkrost a výstřednost Weinfurtovu nejen oceniti, nýbrž i prominouti, a žil s ním ve shodě nejúplnější. Weinfurt cenil si naproti tomu mnohých, tehdá řídkých, mužných vlastností Vítovcových, zejmena jeho vzorné pilnosti a přičinlivosti, jeho poctivosti, pravdomluvnosti a především jeho snahy po samostatnosti a nezávislosti a vůbec po čemsi neznámém, co dřímalo posud v duších obou přátel, nemajíc ještě určitých tvarů – po čemsi, co bychom snad nejpřípadněji nazvati mohli embryem ideálu života. Základní myšlénka ideálu toho arci byla posud ještě mlhava a oběma přátelům nejasna. Tušili však její existenci a snažili se, pokud přirozený důvtip a poměrně přece jen nedostatečné vzdělání jejich dovolovalo, myšlénku tu aspoň postihnouti a jaks taks formulovati. Byliť oba v životě již tak mnoho zakusili; bývaliť dosti často očitými svědky tak mnohého, co nezdálo se jim býti v pořádku, a vidouce kolem sebe výhradně jen lidi rozkošnictví oddané, lidi žijící ode dne ke dni bez rozvahy a beze cíle, byli přesvědčeni, že pustý, prostopášnický život takový nemůže býti konečným cílem lidí rozumných. Avšak přes to vše nebylo jim jasno, jakým způsobem dal by se život ten svésti v koleje přirozené, rozumné... Weinfurt v těch a podobných věcech Vítovce zralejšími náhledy překonával; oba však přestávali, jak vůbec ani jinak býti nemohlo, na pouhém instinktu, který jim v tom aneb onom případu pomáhal mnohdy i přes záhady nejchoulostivější, kdežto jindy zase v případech zdánlivě nejjednodušších vypovídával jim službu a ponechával je úplně v temnu... Téhož dne, kdy časně zrána setkal se Karel Weinfurt po prvé se sličnou svou švakrovou v rozkošném letohrádku bratrově, probudil se bratr jeho Richard teprve krátce před polednem v sybaritsky upravené ložnici ve vlastním domě na Příkopech v Praze. Rozhrnuv záclony, kterými bylo baldachýnové lože zakryto, pohledl oknem na ulici, a zpozorovav, že právě sněží, mrzutě se ušklíbnul. „Prožluklá povětrnost!“ zamumlal, sáhaje po zvonku na malém stolku u lože. Ale hned zase vztáhl ruku nazpět a seskočil rovnýma nohama s lože. Je to muž asi čtyřicetiletý. Tvář i postava zřejmě připomínají pokrevní příbuzenství s Karlem Weinfurtem; tvář však toliko obrysy a hlavními tahy, postava pak jen mírnou svalovitostí a širokými plecemi. Výraz tváře nejeví ani stínu mračné přísnosti tváře Karlovy. Je to bledá, inteligentní tvář muže skoro sličného neb aspoň interesantního. Na první pohled lze poznati, že to buď jedna z oněch šťastných povah, přes kteréž bouře života přecházejí, aniž by zůstavily v tváři nějakých stop, nebo člověk, jehož život nebyl až dosud nikdy nebo jen zřídka kdy pomíjející nějakou nepříjemnou událostí ztrpčen. Jevíť se ve tváři neobyčejný klid, řídká jakási jistota a pevná, nezvratná víra v šťastnou hvězdu života. Pečlivě pěstovaný, hustý černý plnovous a takový též vlas dodávají tváři sice výrazu poněkud přísného neb aristokraticky zpyšnělého; černé, plné oko však výraz ten svým snivě zádumčivým leskem mírní. Rozjiskří-li se však někdy oko to vnitřním pohnutím anebo hněvem, převezmou mírnicí úkol svěží, kypré rty, kolem nichž i v takových případech pohrává lehynký, sotva pozorovatelný úsměv. Výraznost tváře jest na pohled nepatrna; ale kdo by měl za to, že tvář ta nedovedla by jeviti podobné mračné přísnosti, jakou jevívala tvář Karlova, mýlil by se. Jeť k výrazu tomu nadmíru náchylná; toliko manifestace duševních afektů jsou zmírněny, což možno právem přičísti na účet vychování a v první řadě na účet obcování s lidmi tak zvané vybrané společnosti, kde bývá z různých příčin zvykem potlačovati mnohdy i hnutí přirozené a chovati se i v okamžicích nejprudšího hnutí s reservou neb i s vylhanou škrobeností. Několik okamžiků zůstal Richard, jak byl s lože seskočil, těsně u lože státi, dívaje se oknem na chumelící se vločky sněhu, jež vířivý vítr brzo do výšky, brzo zase do okna a za chvíli opět tím aneb oním směrem ulicí poháněl. „Mám či nemám?“ uklouzlo po chvíli jeho rtům polohlasitě, načež mluvil trhaně sám k sobě dále: „Eh – žijeme jen jednou!... Příležitost překvapiti nejlepší přátele, kteří nás neočekávají, nenaskytá se tak často... Mohl-li jsem psáti Elvíře, že důležité záležitosti závodu vyžadujou mé přítomnosti v továrně, – bych mohl stráviti část dnešní noci v kruhu veselých přátel – proč bych se rozpakoval pobaviti se v kruhu jiných přátel, kterým jsem za tak mnohou rozkošnou chvíli díkem zavázán?!“ Vtom šlehla duší jeho závažná myšlénka jiného druhu. Tvář jeho přeletla lehká chmura; ale hned zas jevil se v ní dřívější klid. „Pravda!“ zamumlal. „Měl bych zůstati a vyčkati zprávou o výsledku agitace v příčině reorganisace pracovní doby... Ale ne! Bude přece jen lépe, když odjedu... Svalím tak aspoň se sebe podezření, že vyšla agitace ode mne... Karel je na čas odstraněn – posavadní zprávy o průběhu agitace znějí příznivě – plán můj se dle všeho zdaří – proč bych neučinil vhodného opatření aspoň k seslabení výčitek Karlových, až se vrátí a přesvědčí, co se stalo za jeho zády a v jeho nepřítomnosti?!“ Takto mudruje sáhl po zvonku na stolku u lože a zazvonil. Ve dveřích objevil se sluha, jenž byl již delší čas čekal, až pán zazvoní. „Byl už zde někdo z továrny?“ optal se Weinfurt. „Nebyl, milosti,“ zní devotně odpověď. „Dobře,“ odvětil Weinfurt a zamumlal pak polohlasitě: „Kdyby nebylo vše v pořádku, jistě by byl ředitel už dávno zde...“ Nato pravil nahlas tónem rozkazovacím: „Dej zapřáhnout!“ „K službám, milosti,“ odpovídá sluha tímže devotním tónem jako dříve, aniž se hnul s místa; čekalť patrně, až pán pokyne, by mu byl nápomocen při oblékání. Tento však pokynul rukou, by se sluha vzdálil; když se to stalo, počal se oblékati sám. Zcela všední tato episodka a několik těch slov, jež byl Richard Weinfurt pronesl, vrhají charakteristické světlo na jeho povahu. Jiný továrník byl by zajisté vyčkal a neodjížděl; nebyl by zájem tak důležitý, jako jest reorganisace továrny, nikdy podřídil zájmu osobnímu, nebo správněji řečeno: okamžité choutce. Richard Weinfurt osvědčil se i v rozhodném okamžiku pravým synem své doby: zábava byla mu i nyní nade všecko... A přece v tom všem nebylo ani za mák lehkomyslnosti. Druhdy si závodu svého takměř ani nevšímal; ale od nějakého času, krátce před svým sňatkem, počal mu věnovati daleko větší, mnohdy i výhradnou pozornost. Zdá se, že toto přilnutí k praktickým věcem bylo přirozeným následkem jednak pokročilejšího již stáří, jednaký sňatku, v kterýž mínil vejiti a také vešel a kterýmž musil býti dán výhost všem těm nesčetným milostným avanturám, jimiž si byl druhdy krátíval přebytečný čas, jejž nechtěl stráviti v kruhu veselých přátel. Avšak praktičtější tento směr Richardovi ani dost málo nevadil v obvyklém vedení života. Richard žil i po svém sňatku s vyloučením milostných avantur rovněž tak jako jindy, a v kruzích přátelských nikoho ani nenapadlo, že zabývá se také jinými věcmi, nežli jsou zábavy a kratochvíle. V továrně Weinfurtově arci o tom panovalo zcela jiné mínění. Richard snažil se zavésti různé novoty; ale skoro vždy setkal se s houževnatým odporem dělnictva a v první řadě vlastního svého bratra Karla. Z té příčiny rozhodl se při provádění posledního svého plánu pro provedení nepřímé, ba skoro úskočné. Seznav, že následkem četných zakázek z Čech i cizozemska jest nevyhnutelně třeba rozmnožiti buď pracovní síly nebo přiměti dělnictvo, by místo tří až čtyř dnů v týdnu, jako bylo až dosud zvyklé pracovati, pracovalo nepřetržitě po celý týden, učinil v poslednějším vzhledě všechna možná opatření, by odbojné dělnictvo plánu svému naklonil. Prostřednictvím ředitele a několika spolehlivých úřadníků naverboval k tajné a obezřelé agitaci také několik dělníků, kteří už po delší čas v intencích jeho mezi ostatním dělnictvem agitovali. Karlu Weinfurtovi arci vše to nezůstalo tajno; ale agitace, obmezujíc se výhradně jen na opatrné, oulisné, ba i lstivé přesvědčování jednotlivců o výhodách, jež by veškerému dělnictvu vyplynuly z realisování továrníkova plánu, byla tentokráte tak obezřelá, že přes všechnu ostražitost, s jakou v továrně každé hnutí sledoval, neuznával ještě za vhodné a včasné proti agitacím osobně zakročiti; slovem, byl přelstěn, a jediné tím lze si vysvětliti, že právě v nejrozhodnější době, kdy domnívali se míti agitátoři Richardovi všechno po svém i pánově přání připraveno, vydal se – polo lstivě Richardem vyzván, polo z vlastní vůle – s bratrovým listem na cestu ku své švakrové... Richard byl tedy učinil vše, čeho bylo třeba. Mohl tudíž nyní buď zcela klidně vyčkati, až mu bude zvěstována zpráva o výsledku, jenž po jeho náhledu nemohl býti nežli příznivý, nebo mohl použiti meziaktí své lsti, v kterém přítomnosti jeho v továrně nebo na jejím blízku nebylo více potřebí, a pobaviti se rovněž tak bezstarostně, jako činíval, dokud se ještě ani v nejmenším o svůj závod nestaral. Nebylo tudíž nesnadno rozhodnouti se. Myšlenka: překvapiti přátele –, kterýmž byl ještě před třemi dny dal věděti, že při nejlepší vůli nebude mu možno sůčastniti se sňatku jednoho z nejstarších kolegů z dob studentských, – překvapiti je právě v okamžiku, když zasednuvše v Černém Kostelci, kde se sňatek odbýval, k svatební hostině, překvapení takového nejméně se nadějí, – byla příliš lákava a dobrodružná, by jí byl člověk Richardovy povahy odolati mohl. Z počátku oblékal se váhavě, jako by přece ještě nebyl zcela rozhodnut; později, když v něm rozhodnutí uzrálo definitivně, pospíšil si s přípravami na cestu, takže když sluha asi po desíti minutách zvěstoval, že jest zapřaženo, byl Richard hotov. Rychle seběhl po schodech do průjezdu a vsedl do zimního, krytého kočáru, jenž za několik vteřin poklusem ujížděl k bývalé Poříčské bráně a pak dále směrem k Černému Kostelci. Richard se nezmýlil. Překvapil přátele své, obzvláště novomanžele, v nemalé míře. Byl přivítán s jásotem, upoutal na sebe všeobecnou pozornost svatebních hostů, a jsa po několik hodin skoro výhradně předmětem rozmluvy, pobavil se v kruhu rozjařené společnosti jako zřídka kdy ve svém životě. Jaký div, že na továrnu, na bratra a vlastní žínku svou skoro ani nevzpomenul, až teprve pozdě večer, když vracel se v dobře opatřeném svém kočáře za prudké podzimní bouře ku Praze. Avšak i nyní vyhoupla se ta neb ona vzpomínka ze středu skvělých, bezprostředně předcházejících obrazů, jež duši jeho obletovaly, jen nahodile a hned zase ustoupila do pozadí. Přibyl do Prahy krátce před půlnocí, tudíž právě asi v době, když před Oujezdskou branou odehrála se v baráčku, jejž bratr jeho s přítelem svým Vítovcem obýval, romantická avantura, o kteréž jsme byli obšírněji vypravovali. Přes to vše, že byl vykonal cestu do Kostelce a nazpět, aniž byl dosti málo podzimní nepohodou obtěžován, přibyl do Prahy přece již jaksi unaven. Není tudíž divu, že vystoupiv v průjezdě svého domu z kočáru a ubíraje se po schodech ku své ložnici, naslouchal jen napolo, když mu sluha, devotně ho následující, zvěstoval, že ředitel továrny dostavil se nejen hned po jeho odjezdu, nýbrž že důtklivě žádal, aby bylo pro něj ihned posláno, jakmile se pán vrátí. Teprve když se octnul ve své ložnici, napadlo ho, oč tu nejspíše jde; ale unavenost byla jej učinila poněkud apatickým, a proto pokynul sluhovi, jenž se byl u dveří postavil, jen nevrle rukou, by se vzdálil. Sluha uposlechl a Richard počal volným krokem přecházeti po komnatě. Na pohled se zdálo, že o něčem přemítá. Po chvíli uklouzla rtům jeho slova: „Eh! Je-li to něco příjemného, dočkám se a není-li, – jest dosti času vyslechnouti nepříjemnou zprávu třeba pozejtří.“ Avšak mýlil by se, kdo by se domníval, že přemítal Richard nyní o nejpalčivější a nejnalehavější záležitosti: o reorganisaci tovární. Přemítalť o věci zcela jiné a u porovnání s právě připomenutou záležitostí nepoměrně malicherné: o způsobů, jakým má stráviti příští den: má-li si opět někam vyjeti sám anebo s nejdůvěrnějšími přáteli, má-li se súčastniti večerní zábavy, kterouž pořádá jeden kolega továrník, nebo má-li zase jednou zavítati v kruh oněch přátel, kteří neznají vyšší rozkoše nad rozechvění, jaké působí nebo mívá vzápětí vášnivá hra v karty. Přitom mu arci také připadlo, že bylo právě minulého dne rozhodnuto o plánu, jejž byl po tak dlouho tajně připravoval, a že by snad přece bylo záhodno poslati pro ředitele továrny bez odkladu a dáti si od něho' podati zprávu; ale myšlenka ta mozkem jeho jen kmitla jako bludička -, ačkoli důležitá, přece hned zas ustoupila myšlenkám hraným, bezvýznamným... Zatím počal se Richard pomalu svlékati. Odkládal jeden kus šatu po druhém jako člověk, jenž není rozhodnut, má-li se svléci čili nic; vysvlekl se však bez obvyklého přispění sluhy přece a ulehl do připraveného lože. Poněkud rozehřátým mozkem jeho táhly různé myšlenky a vzpomínky. Připomenul si též svou mladou, švarnou žínku, a zdálo se mu, že se mu po ní právě v tomto okamžiku jaksi zastesklo. Před duševním jeho zrakem vyhoupnul se obraz její neobyčejně živě. Byl však kliden a spokojen... Přál si býti v tomto okamžiku u své žínky; ale hned nato zase byl spokojen, že jest sám, – že muže žíti rovněž tak volně, ba nevázaně, jako dříve, dokud na své šíji necítil sladkého jařma manželského... A přece bylo jařmo to tak lehoučké jako pírko. Žínka byla tak dobrá, tak laskavá, tak trpělivá ve všem... Bylať Richardovi oddána s veškerou silou ohnivé, vášnivé své duše; kromě Richarda neznala v široširém světě bytosti, kterou by dovedla jen okamžik více milovati, kterouž by se dovedla v vzpomínkách déle zabývati. Richard jí byl posud vším – největším dobrodincem, nejupřímnějším přítelem, nejoddanějším milencem a nejvěrnějším manželem – ba více – byl jí modlou, před kterou byla by každodenně v nejvroucnější modlitbě poklekala, kdyby ji nebyla mohla vášnivě líbati... A týž zbožňovaný Richard vzpomíná právě na tuto svou čarokrásnou modloslužebnici... Vzpomíná však jen tak, jako si po letech připomínáme tu neb onu ženštinu, která byla druhdy na několik okamžiků naši pozornost na sebe upoutala... Vzpomíná jen několik minut... Před duševním zrakem jeho vyhupuje se obraz jiný – divuplná tvář polorozkvetlého poupátka s jemnou, sněhobílou pletí, alabastrovým čílkem, jiskrným, temněmodrým okem a bohatým rusým vlasem... Avšak sotvaže se obraz ten vyhoupnul, již zase mizí a místo jeho zaujímá obraz třetí, čtvrtý, pátý a šestý – vesměs obrazy krásných dívek, jež ho byly druhdy milovaly a kterých si nyní již jen zřídka připomíná... A ze všech těchto obrazů tane mu nejdéle na mysli obraz dívky, která sice neslyne tak krásou jak ostatní, – obraz dívky prostinké s výrazem trpké výčitky v pravidelné tváři... I tento obraz však znenáhla mizí jak ostatní – jeť Richard Weinfurt muž. který – byl miloval a nyní již jen zřídka kdy a spíše s útrpným, pohrdlivým úsměvem nežli s blahým pocitem dob tech sobě připomíná. Zdá se mu sice, že by dovedl i nyní ještě milovati, ale jen tak několik dní nebo několik hodin... Bachanalie, bujné rozplameňující a vysilující rozkošnictví a orgie jsou mu už dávno náhradou za sladké druhdy okamžiky milosti – a v myšlenkách na nové orgie posléze usíná... Richard Weinfurt tedy přece usnul a bůže snů předvádělo mu luzné obrazy.	 Bratr jeho Karel však usnouti nemohl... Byl sice rád, že dostal se konečně na lože, by mohl znavené své údy aspoň natáhnouti a tak tělu svému pohověti; ale přes to vše, že zdál se býti kliden, byl přece jen nadmíru rozčilen, takže na usnutí nebylo lze ani pomysliti. Ležel nepoměrně nepohodlněji než bratr Richard; neboť přítel Vítovec ulehnuv usnul v několika minutách a Weinfurt, nechtěje příteli spánek rušiti, musil zůstat co možná klidně ležeti. Duší jeho však vířily vzpomínky právě minulého dne. Připomínalť si setkání se sličnou švakrovou, pak bouřlivé výstupy o schůzi dělnické a posléze noční dobrodružství, jež bylo příčinou, že musil lože své vlastní vyměniti za cizí. Z počátku vířily duší jeho vzpomínky v chaotickém neladu; brzo vyhoupnul se na povrch ten aneb onen obraz, brzo příjemný, brzo nevlídný nebo chmurný, brzo z doby ranní, brzo z odpolední nebo večerní; avšak ze všech obrazů těch vznášel se před duševním zrakem jeho nejdéle obraz sličné švakrové. Později ustoupil obraz ten poněkud do pozadí; Karel počal, přemítati o nové methodě, které byl bratr jeho tentokráte k zrealisování svých plánů použil, o methodě lsti a úskoku. Přemítání to jej rozlítostnilo; seznalť, že přestal mu býti bratr Richard tím, čím mu až dosud býval – bratrem upřímným... Osobní záležitost ta však pozornost jeho dlouho nepoutala; počalť přemítati o možných následcích resolutního rozhodnutí se dělnictva, kterým – hlavně vlastním jeho přičiněním – plány bratrovy zkřižovány a zmařeny. Nicméně i tato záležitost neupoutala myšlenky jeho nežli na krátký čas; uznalť vbrzku za nutné nečiniti prozatím žádných dalších kroků, nýbrž vyčkati, až co bratr ve věci té sám podnikne. Po nějaký čas uvažoval střízlivě; ale zanedlouho ustoupily přesné a jasné myšlenky zase vzpomínkám. Připomenulť si posledního nočního dobrodružství a jal se přemítati o podivné shodě okolností, která byla příčinou, že druhý bratr jeho, forman, zavítal na několik okamžiků pod střechu baráčku, o němž neměl ani tušení, kdo v něm bydlí... Nicméně ani tyto vzpomínky neměly tolik intensivnosti, by Karlovu duši upoutaly na delší dobu – zanedlouho vyhoupnul se před duševním zrakem jeho obraz neznámé dívky, ten pak znenáhla mizel, jako by se ztrácel v mlze, z které vyhoupnul se posléze poznovu obraz sličné švakrové. Byloť mu milo, že místo pyšné odpuzující ženy setkal se s ženštinou jemnocitnou, s jednou z oněch divuplných bytostí, které mnohdy mimoděk jediným pohledem vítězívají. Příjemný pocit uspokojenosti měl pak vzápětí vesměs pocity jemnější a myšlenky smířlivější, nežli jaké by se byly v duši Karlově rodily, kdyby mu byl obraz sličné švakrové netanul nyní tak živě na mysli. Zdáloť se mu, že slyší posud ještě jemný, přívětivý, lahodný její hlas, že vidí hluboké ohnivé její oko, že cítí horký její dech, když se byla k němu naklonila a po prvé – a zároveň snad i naposledy – v čelo jej políbila... Mimoděk přejel si rukou čelo – byloť mu v okamžiku tom, jako by místo, jehož se byla čarokrásná žena kyprými svými rty jen lehynce dotkla, počínalo znovu páliti, jako zrána, když byl opustil bratrův letohrádek a bloudě v parku připomínal si, co se bylo právě zběhlo... Ký div tedy, že neusnul, že zůstal jen ležeti a viděl, jak budilo se jitro – – – Krvavě jak obrovský rubín vyhouplo se slunce nad obzor. Dlouho zápasily paprsky jeho s těžkou, špinavě zažloutlou mlhou, která se byla k ránu hlavně podél obzoru na východě soustředila. Posléze se přece prodraly a slunce zasvitlo jasně sice, ale chladně, jak oko vysíleného člověka, když je na čas oživí naděje v nabytí sil. Přítel Vítovec, jenž byl zvyklý zasedati se svou chasou k verpánku s vycházejícím sluncem, posud ještě tvrdě spal; toliko nad světničkou na půdě ozývaly se temné kroky, důkaz to, že byla chasa již vstala a že jen čeká, až buď pan mistr nebo paní mistrová zavolá. Weinfurt opatrně vstal s lože a počal se oblékati; ale sotva byl zpola hotov, procitl i Vítovec, a zpozorovav, že bylo slunce už vyšlo, rychle seskočil s lože a počal se chvatně oblékati. Byl hotov dříve než soused Weinfurt, zavolal pak chasu – a tak zasedla chasa s panem mistrem k verpánku skoro o celou hodinu později, než bývalo ve zvyku. Kromě tohoto opoždění nenasvědčovala však ani nejnepatrnější okolnost tomu, co se bylo v baráčku před několika hodinami zběhlo. Všickni byli poněkud unaveni a proto málomluvni. Vyměněno jen několik všedních frází – chasa i pan mistr dali se do práce; toliko Weinfurt, ačkoliv už byl dávno čas, aby se odebral do továrny do práce, přecházel se založenýma rukama po jizbě, jako by ještě na někoho čekal. Dočkal se. Zanedlouho bylo slyšeti v předsíňce vrznutí dveří, pak se dvéře do světničky otevřely a vstoupila paní mistrová, kteráž, ošetřujíc mladou matku, byla zbytek noci probděla v komůrce Weinfurtově. „Jak je, paní mistrová?“ optal se Weinfurt s nápadným chvatem. „Zaplať pánbůh – už dobře, pane sousede,“ zašvitořila paní mistrová. „Dítě jako buk – matka arci ještě slabá... Nu, vždyť jinak ani nemůže být...“ „A kdy se asi budu moci zase přestěhovat do svého doupěte?“ „Oh – dnes a zítra sotva, pane sousede,“ odpovídá paní mistrová rozhodně, jako by mluvila o vlastním bytě. „Dnes a zítra vás tam ještě nepustíme, kdybyste třeba na kolenou prosil. Kdo řek A – musí říci B... Musíte už vzíti zavděk noclehem u nás – já přespím těch několik nocí se svou Maruškou ve vaší komůrce...“ „Vždyť je dobře, paní mistrová,“ míní Weinfurt přívětivě. „Nekvapí – já se už s vaším mužem nějak srovnám... Za týden nebo za čtrnácte dní bude snad všechno zase jako bývalo...“ „I co vás napadá, pane sousede!?“ vpadla paní mistrová. „Klouče je jako řípa a matka jako rybička – za dva dni bude moci po sednici čábřit, jako by jí byla vrána to pouchle už před týdnem přinesla.“ „Ne, ne, paní mistrová – tak já to nemíním,“ odtušil Weinfurt. „Zůstaňte si v mém doupěti, jak dlouho chcete, – beztoho je mladá matka nejspíš nějaký bojácný ubožáček.“ „Tak se zdá, pane sousede,“ vykládá paní mistrová. „Kdo a odkud je, nevím – nechtěla jsem se ptát, ač mi jazyk skoro pobrníval... Ale když felčar odešel a já zůstala s neznámou ve vaší komůrce o samotě, třásla se ubožák skoro po dvě hodiny jak osika... Bylo mi jí líto a ráda bych jí byla popřála trochu spaní, když ji přemáhalo... Ale felčar přísně rozkázal, že ji nesmím nechat usnouti. Proto jsem musila ustavičně do ní mluvit, aby mi neusnula. Na štěstí jsem si zvečera chrupla a nechtělo si mi více spát... K ránu mi počala Maruška vrnět. Musila jsem ji hejčkat a konejšit, a tu jsem na matku pozapomněla... Spánek ji přemohl, počala dřímat a ze spaní pomateně mluvit... Hned jsem skočila s Maruškou v náručí k posteli a počala matku budit; ale ona se nemohla probrati ze sna a neustále pomateně blábolila...“ „A rozuměla jste něčemu, paní mistrová?“ ptá se Weinfurt. „Z počátku praničemu,“ vypravuje švitořivá paní mistrová; „později se mi zdálo, že slyším blábolivě vaše jméno, pane sousede...“ „Opravdu?“ vpadl Weinfurt. „Opravdu, opravdu – ba více ještě!“ pokračuje paní mistrová. „Když jsem ji zpola probudila, vytřeštila na mne zděšeně oči a vzkřikla: ,Pryč – pryč ode mne!... Proč mě pronásleduješ ve všech možných postavách!?‘... Přiznám se vám, pane sousede, upřímně – tentokrát mi naskočila po celém těle husí kůže! Tak ztřeštěně se na mne dívala, tak zděšeně zněl její hlas, tak hrůzně cvakala zuby... I tiším ji a konejším, sec jsem. Nic naplat! – Dívá se na mne upřeně a vytřeštěně jako dříve a blábolí nesrozumitelná slova...“ „A více jste praničemu nerozuměla?“ přerušil Weinfurt živě vypravující sousedku, jevě vždy větší interes na každé maličkosti, kterou o neznámé vypravovala. „Ještě něčemu, ještě něčemu, pane sousede!“ odpovídá paní mistrová živěji nežli předtím. „Když už se mi zdálo, že se poněkud vzpamatovala, vztýčila se prudce na posteli, uchopila mě za ruku a křečovitě ji tisknouc vzkřikla zajikavě: ,Nejste vy Weinfurtová!?...‘“ „A co jste odpověděla vy, paní mistrová?“ vpadl Weinfurt. „Já?“ opáčila mistrová. „Copak jsem mohla jiného odpovědít, nežli že nejsem!... Ale ona mi tiskla ruku vždy křečovitěji a zvolala zděšeně: ,Oh, ne, ne – vy jste zajisté Weinfurtová! – Proč byste se mi zjevovala?...‘ Teprve teď jsem, pane sousede, poznala, že je to pouhý fantas...“ „Podivno!“ zamručel Weinfurt pro sebe. Paní mistrová, nedávajíc se tím ve svém vypravování másti, pokračovala: „Dala jsem jí tedy pokoj – nevyptávala se jí, nekonejšila jí, nechť blábolila sebevětší nesmysl. A jenom když se mi zdálo, že se tiší a že by mohla usnouti, pohnula jsem jí, abych ji probudila... Několikrát prudce vyskočila a usedla; ale hned zas sklesla nazpět do podušek...“ „A víc už pranic nepromluvila?“ optal se Weinfurt. „Oh, ano, pane sousede!“ pokračuje paní mistrová. Mluvila, vlastně blábolila skoro neustále. Ale kdopak si může takovou hatmatilku pamatovat! Blábolila, jako by vás, pane Weinfurte, viděla na koni, jak ujíždíte po polní nebo lesní cestě, pak – jako by vás líbala, a hned zas, jako by vám šeptala tak milé, tak dětinské věci, že naslouchaje byl byste se jen útrpně usmíval... Ale hned nato změnila hlas – odháněla vás, pane Weinfurte, od sebe tak přísně, tak rozhodně, ba hněvivě, jako byste jí byl na smrt ublížil – pak zas vás volala jménem zcela zřetelně vyslovovaným: ,Weinfurte – můj drahý, jediný Weinfurte!‘...“ „Ale vždyť já jí neznám!“ namítl Weinfurt. „Dnes v noci spatřil jsem ji zde u vás po prvé...“ „Nu – ovšem, ovšem,“ dokládá paní mistrová; „vždyť povídám, že to byl pouhý fantas...“ Weinfurt přisvědčil mlčky kývnutím hlavy, paní mistrová však pokračovala: „Hned nato zalomila zas rukama, zaúpěla a chvíli cosi mručela, jako by nechtěla něčemu uvěřit, pak se napolo vztýčila a chopila mě – bylať jsem poněkud nakloněna – kolem krku a počala mě líbat... Musila jsem se jí vymknout –, drželať jsem dosud ještě svou Marušku v náručí a bála jsem se, aby jí fantasující neublížila...“ „A co potom?“ ptá se Weinfurt dychtivě. „Potom sklesla nazpět do podušek a utišila se,“ vypravuje paní mistrová. „Uloži!a jsem Marušku do kolébky a usedla k loži... Chvíli sedím. Nemocná sebou nepohnula. Náhle vykřikla: ,Ne, ne – ty nejsi – nemůžeš býti Weinfurt – Weinfurt neformanoval!...‘ Nato několik okamžiků nesrozumitelně cosi blábolila a já vyrozuměla jen tolik, že mluví o čtyrspřežní fůře, – o jakémsi Kiliánovi, o jakési krádeži a jakémsi výrostku – pak zaúpěla zajíkavě, ale přece srozumitelně: ,A přece jsem zas u tebe, můj milý, drahý, jediný Weinfurte!... Ty své dítě neopustíš – ty se o ně postaráš, ty je vychováš, aby z něho byl muž‘...“ V tváři Weinfurtově jevilo se při posledních slovech paní mistrové nejen překvapení, nýbrž i cosi, co dalo se vyložiti také v ten smysl, že náhle něčemu porozuměl, co zdálo se mu býti do posledního okamžiku temným. Chvíli stál bez pohnutí se svraštěným čelem, upíraje zrak přímo před sebe na podlahu, pak pohodil prudce hlavou a děl váhavě: „Máte pravdu, paní mistrová! Nemůže to býti než pouhý fantas. Ale fantas ten možno mi teď jaksi vyložiti.“ „Myslíte?“ vpadla paní mistrová. „Ovšem; neboť forman, který byl dívku přivezl, je můj bratr...“ „Není možné!“ zvolala paní mistrová. „Nejen možné, nýbrž jisté!“ vykládá Weinfurt. „Mezi penězi, jež byl forman ze svého opasku na váš stůl vysypal, nalézá se také tento stříbrný cizí peníz se zvláště přidělaným ouškem a s vyrytým jménem Ráchel. Peníz ten patřil druhdy mé matce.“ „Aj, aj!“ podivila se paní mistrová. „Matka má jej zdědila po babičce,“ pokračoval Weinfurt, „a v rodině naší přikládána mu zázračná moc. Pamatuju se aspoň, že matka často vypravovala, že prý každý, kdo peníz ten má při sobě, ale nenosí ho na krku, musí býti spokojen a šťasten. A proto jej na smrtelné posteli odkázala nejmladšímu dítěti, svému miláčku Richardovi. Pamatuju se i na tento výjev... Matka namáhavě na loži usedla a hasnoucím již hlasem pravila: ,Milé dítky! Dávám peníz Richardovi – nejmladšímu, nejslabšímu z vás... Richard tedy bude spokojen a šťasten; ale jsem přesvědčena, že v štěstí a spokojenosti své nezapomene na své starší bratry, kdyby se jim snad bídně vedlo... Viď, Richarde?!‘ – A Richard slíbil, že na své bratry nezapomene...“ „Aj, aj,“ opakovala paní mistrová tímže tónem jako před chvílí, načež živě dodala: „Nu – teď se nedivím, že se vašemu panu bratru vždycky tak dobře vedlo, že tak zázračně rychle zbohatnul.“ Tvář Weinfurtovu přeletěl při těchto slovech lehynký stín, jako když trpká vzpomínka duší kmitne. „Snad nemyslíte, paní mistrová,“ připomenul po malé pomlčce, „že bratr Richard skutečně také v zázračnou moc peníze toho věřil? To, to! Ani ve snu ho nenapadlo!“ „Není možná?!“ zadivila se znovu paní mistrová. „Po několik roků nosil peníz po přání matčině při sobě,“ pokračoval Weinfurt; „ale když mu žádného štěstí nepřinášel, ba když kdysi navzdor tomu, že měl peníz při sobě, značnou sumu v kartách prohrál, zanevřel naň a daroval jej bratru Prokopovi. A já jen podle peníze toho poznávám, že to byl bratr Prokop, jenž nám sem včera v noci dívku s novorozeňátkem přivezl. Nejspíš se s ní setkal někde na silnici a svezl ji... Vždyť víte, jaká byla včera psota – a Prokop je dobrák...“ „Podivno, podivno!“ divila se paní mistrová. „Ale mladá matka vás přece nepochybně zná!... Jakžpak by mohla ve fantasu volat vaše jméno?!...“ „Zcela jednoduše! Nejspíš zaslechla na cestě jmenovati bratra, a poněvadž bylo včera v její přítomnosti zde u vás i moje, tudíž totéž jméno vysloveno, není divu, že se jí ve fantasu osoby téhož jména pletou...“ „Pravda, pravda – tak to může být!“ přisvědčil nyní sám pan mistr, který byl i s chasou již po delší chvíli hovoru své ženy se sousedem pozorně naslouchal. Také paní mistrová zdála se býti přesvědčena; ale dříve než něco pronesla, obrácena pozornost všech přítomných jinam. předsíňce ozvaly se rychlé kroky a hned nato bylo slyšeti, že zaklepal někdo na dvéře Weinfurtova bytu. Weinfurt, stoje skoro u dveří, rychle postoupil a pootevřel dvéře. „Kdo to?“ optal se. „Já –, pane Weinfurte,“ odpověděl mužský hlas. Weinfurt poznal sluhu bratra Richarda. „Co chcete?“ ptá se Weinfurt dále, postoupiv na práh. Sluha váhá několik okamžiků s odpovědí; byltě nadmíru chvátal a zastaviv se nemohl dechu popadnouti. „Posílá vás snad můj bratr?“ připomenul Weinfurt chladně. „Ano – milostpán,“ zní odpověď. „Byl jsem – v továrně – tam mi řekli, že jste ještě nepřišel. – A tak letím sem...“ „A proč tak naspěch?“ ptá se Weinfurt s tímže ledovým klidem jako dříve, ačkoli mu byla příčina poslova chvatu zcela jasna. „Zdá se, že se přihodilo něco neobyčejného,“ vykládá posel. „Pan ředitel přijel ještě za tmy, dal milostpána vzbudit a asi půl hodiny s ním mluvil... Milostpán je rozčilen... Jakživ jsem ho tak neviděl... Dupnul nohou, když mi kázal, abych pospíšil pro vás... Já letěl... Máte přijít k milostpánovi hned...“ „Půjdu!“ odpověděl Weinfurt. Nato dal sousedům sbohem a vyšel do předsíňky. Zde se ještě jednou obrátil, a vstrčiv pootevřenými dveřmi hlavu do sedničky, pravil k paní mistrové, která stála dosud nedaleko dveří s podepřenými boky: „Prosím vás, paní mistrová! Mladou matku a dítě její neopusťte! Kdyby něčeho potřebovala – kupte vše!...“ „Nestarejte se! Nestarejte se, pane Weinfurte!“ zní ochotná odpověď. „Vždyť já už se o všechno...“ Více Weinfurt neslyšel. Byltě zavřel dvéře a vyšel pak s bratrovým poslem na ulici. „Ani byste neuvěřil, jak jsem letěl!“ připomenul sluha, když byli zaměřili k Oujezdské bráně. „Pročpak neposlal bratr povoz?“ optal se Weinfurt. „Kázal hned zapřáhnout –, ale já musil běžet napřed -, kočár potkáme patrně na cestě...“ „Dobře tedy! Můžete jít volnějším krokem, abyste si odpočinul, já pospíším,“ pravil Weinfurt a zrychlil poněkud krok. Bratrův posel zůstal pozadu. Weinfurt věděl zcela dobře, proč jej bratr tak nakvap volá. Patrně mu byl ředitel továrny podal již zprávu o rozhodnutí se dělnictva a zároveň také pověděl, kdo byl hlavním činitelem. Karel tudíž mohl býti připraven na bratrovy výčitky, na slova trpká neb i příkrá; ale přesto jevila tvář jeho týž klid jako v případech nejvšednějšího druhu. Sotva prošel Oujezdskou branou, spatřil v největším trysku přijíždějící kočár a již zdaleka poznal, že to kočár Richardův. Zastaviv se čekal, až kočár dojel; neboť i kočí jej znal jako on kočího. Nato vstoupily kočí obrátil a jako s větrem o závod uháněli koně po Malé Straně ku Kamennému mostu. Teprve v povoze počal Weinfurt opět přemítati o výjevech minulého dne a minulé noci. Se záležitostí tovární byl hotov v několika minutách; byltě jednal dle nejlepšího přesvědčení a nebál se ničeho a nikoho. Daleko déle přemítal o nočním dobrodružství a o tom, co má býti pro ubohou mladou matku a dítě její učiněno. Nevěděl sice o jejích poměrech praničeho; ale tolik bylo jisto, že to ubohé stvoření, patrně chudičká, opuštěná dívka, která si neví rady ni pomoci. Bylo mu jí líto a rozhodl se, že učiní pro ni i pro ubohého červíčka, seč bude. I s touto záležitostí byl tedy nadmíru brzo hotov. Od toho okamžiku více nepřemítal; zadumalť se a zanedlouho tanul mu na mysli výhradně jen obraz sličné švakrové... Konečně zastavil kočár v průjezdě Richardova domu. Karel seskočil a volným krokem ubíral se k bratrovu bytu. Na chodbě očekával ho sluha. Zahlednuv ho ihned jej ohlásil, takže Karel, dospěv ke dveřím, mohl bez odkladu vstoupiti do prostranného, skvěle vyozdobeného salonu, v němž ho bratr očekával. Richard přecházel právě prudce po salonu. „Dobré jitro, Richarde!“ ozval se Karel již u dveří, a učiniv tři nebo čtyři kroky kupředu, stanul. „Dobrý den!“ zamumlal Richard nevrle, zastaviv se asi tři kroky před bratrem. Tak stáli oba bratři několik vteřin proti sobě mlčky a bez pohnutí. Tvář Karlova byla klidna; oko jeho upřeno bylo zkoumavě na tvář bratrovu. Tvář Richardova však jevila neobyčejné pohnutí, ba rozčilení. Stál sice hrdě vzpřímen, ale hlava byla poněkud k prsoum nakloněna a zrak k podlaze upřen, čímž nabývala celá tvář výrazu neobyčejně přísného. „Čeho si přeješ, Richarde?“ optal se po chvíli Karel vlídně, ale klidně. Klid ten zdál se býti Richardovi nepohodlným. Chtěl něco pronésti, ale sotvaže uklouzlo rtům jeho několik nesouvislých tónů, odvrátil se od bratra, aniž mu byl v tvář pohledl, a počal znovu po salonu přecházeti. Karel jej mlčky svým zrakem sledoval; neboť tak pohnutým a rozčileným, jako právě nyní, nebyl ho ještě nikdy viděl. Zdálo se mu, že pozoruje v tváři bratrově stopy tak prudkého duševního boje, jakého se u něho nebyl nadál. „Co se děje, milý Richarde?“ pravil vlídně a důvěrně. Přátelský tón ten dotknul se Richarda patrně skoro nemile; tvář přeletla chmura nevole. Zastavil se opět na témže místě, kde byl před chvílí stál, a upíraje zrak svůj k podlaze, odpověděl dutým, vášnivě rozechvěným hlasem. „Ty – ty se ještě ptáš?“ „Proč bych se neoptal?“ opáčil Karel, jako by neměl ani tušení, co bratr slovy svými míní. Richard opět chvíli mlčel, pak pravil stísněným hlasem, v němž se chvěla trpká výčitka: „Karle, Karle! Toho jsem se do tebe přece nenadál! Probůh – rci! Co tě k tomu přimělo, že tak příkře, tak přímo nepřátelsky vystupuješ proti „Já?!“ optal se Karel klidně, jako by dosud ještě smyslu bratrových slov nechápal. „Ano, ty – ty!“ uklouzlo Richardovi mimoděk tak příkrým tónem, že sám Karel o krok couvnul a ještě zkoumavěji upřel zrak svůj na tvář bratrovu. „Kdy a kde?“ optal se Karel tímže klidným tónem, jakým byl až dosud mluvil. „Včera – ve schůzi dělnictva.“ „Ah – tak!“ odpověděl táhle Karel, jako by teprve nyní chápal; nato dodal živěji: „Učinil jsem něco proti obapolnému našemu dohodnutí? Učinil jsem vůbec něco, co se nesrovnává s tvým a dělníků tvých prospěchem?“ „Tys nás však uvedl v největší rozpaky,“ ujal se slova Richard posud ještě podrážděným tónem, aniž byl bratrovi pohledl v tvář. „Vždyť přece víš, že nemůžeme závazkům svým jinak dostáti, než když napneme všechny síly, slovem když se bude v továrně pracovati s úsilím neúmorným... Zmařiv můj plán, uvedls nás, jak jsem už pravil, v největší rozpaky. Nebudemeť moci ani polovici zakázek vyříditi a tím přijdeme o dobrou polovinu čistého výtěžku...“ Karel vyslechl slova bratrova trpělivě, pak pravil: „Kohože jsem uvedl v rozpaky?“ „Nás,“ zní odpověď. „Koho tím míníš? Sebe a dělnictvo – nebo jen – sebe?“ Richard na tato slova neodpověděl; stálť bez pohnutí se sklopeným k zemi zrakem, jako by nevěděl, co odpověděti. „Nuže?“ ozval se po chvíli Karel. „Mluv přec! Čím jsem se prohřešil? Vždyť pozoruješ, že posud nechápu, že posud čekám na vysvětlení...“ Teprve nyní zvedl Richard zrak a pohledl bratrovi v klidnou tvář. Pohledy obou se setkaly, což dostačilo k okamžité změně situace. „Karle!“ zvolal Richard měkce, ačkoli se hlas jeho přece ještě zachvíval mírnou výčitkou. Richard postoupil o krok kupředu a beze slova podával bratrovi ruku. Tento ji stiskl a hned zas pustil, načež pravil: „Odpusť, Karle, že jsem tě takto uvítal! Pojď, prosím – usedněme a pohovořme klidně a přátelsky o stavu věcí, jako jsme činívali druhdy, dokud ještě...“ Nedomluvil. Obrátil se a popošel k pohovce mezi oběma okny. Karel jej beze slova následoval a usedl bez vybídnutí na pohovku, kdežto bratr, přitáhnuv si nedaleko stojící židli, usedl proti němu. Chvíli oba mlčeli; nato ozval se Richard. „Především dovol,“ pravil, „abych ti vyložil pravý stav věcí...“ „Není třeba,“ vpadl Karel. „Známť jej rovněž tak jako ty, ne-li lépe, a přemýšlel jsem o něm. Vždyť přec víš, že jsme o záležitosti té již často mluvili a že mne není nic tajno. Zároveň také víš, že jsem a zůstávám v té věci neoblomným. Kdybys byl poslechl mé rady a nejednal dle rady cizí, která bývá vždycky více méně podezřelá, mohls sobě aspoň zklamání uspořiti.“ „Ale bez tvého osobního zakročení byl bych svůj plán přece provedl,“ namítl Richard, „a již od dnešního dne bylo by se v továrně pracovalo po mém přání. Odpusť, že mluvím přímo a bez obalu, – tys svého vlivu na dělnictvo zneužil v můj, vlastně v náš neprospěch...“ „Suď o mém kroku prozatím, jak ti libo,“ odpověděl Karel; „ale nevěř, že bys byl plán svůj provedl tak, jak si přeješ. Možná – a k tomu se také již schylovalo –, že by bylo dělnictvo přání tvému pro okamžik vyhovělo. Ale za několik dní byl bys se přesvědčil, že bylo prostě přemluveno, – byloť by prostě zase jen pracovalo tímže způsobem, jako pracuje odpradávna...“ „Ale což kdybys byl vlivu svého užil v náš prospěch a byl se přičinil k provedení mého plánu?!“ namítal Richard. „Bylo by se stalo rovněž tak,“ odpověděl Karel klidně, „jako kdybys byl plán svůj provedl proti mé vůli. Já ti přec už nesčetněkráte vyložil, jakého druhu je vliv můj na dělnictvo. Nevěř, že bych jen jednou něco vymohl, co by se nesrovnávalo se zámysly a vůlí valné většiny. Můj vliv je pranepatrný a může býti o něm řeč jen tenkráte, když mluvím nebo jednám na prospěch dělnictva. Jediný skutek, jediná věta a možná že i jediné slovo, které by dělnictvo přesvědčilo, že zanáším se plány v jeho neprospěch, zbavilo by mě veškerého vlivu a navždy...“ „Tobě tedy jde vždy jen o zachování vlivu toho?!“ podotknul sarkasticky Richard. Karel nedbaje bratrova tónu pokračoval vážně: „Nikoli! Vímť a přiznávám se ti, že je můj vliv na dělnictvo rovněž takový jako kohokoli jiného, kdo s dělnictvem poctivě smýšlí. Dělnictvo – a ty přece připustíš, že za tu řadu let, co v jeho středu žiju, pracuju a trpím, poznal jsem je věru lip než kdo jiný – dělnictvo, zvláště naše, které mělo vždycky dosti času k životu mimo práci, jest v pojímání života samostatnější než kterýkoli jiný stav. Proti jeho vůli nesvedeš ničeho. Můžeš je oklamati a obelstíti dosti snadno, neboť navzdor své přirozené nedůvěře bývá dělnictvo přece dosti často až lehkomyslně důvěřivo. Ale klam a lest tvá budou časem svým prohlídnuty a obelstění dělníci se ti po zásluze a svým způsobem odmění. Lstí a klamem nesvedeš více, nežli co bys svedl násilím, – a násilí, jak sám víš, je za našich dnů nejposlednější prostředek, kterýmž by chtěl někdo někoho ku práci donutiti...“ „Ale vždyť já nechci užiti ani toho, ni onoho prostředku,“ namítl Richard. „Nejdeť mi o nic více než o prospěch závodu, tudíž o prospěch dělnictva...“ „A především o prospěch tvůj vlastní, není-liž pravda?“ dodal Karel tónem poněkud trpkým. „Chceš prostě dělnictva využitkovati...“ „Ty mi tedy přece ještě podkládáš úmysly nekalé ?!“ ozval se Richard vyčítavě. „Ne tak nekalé jako sobecké,“ zní odpověď. „Ty tedy myslíš, že to sobectví, když si přeju, by dělnictvo naše – které přec, jak víš, vede život zpustlý, které tři čtyři dni v týdnu pracuje a zbytek prohýří – zahájilo život nový, pořádný a člověka důstojný?!“ „To jsem netvrdil!“ odpověděl úsečně Karel. „Tedy si přece jen nerozumíme!“ zvolal Richard poněkud podrážděně. „Buď mluvím bez ladu a skladu, nebo mi přes všechnu jasnost zúmyslně nechceš rozuměti.“ „Ani to ani ono nezakládá se na pravdě,“ odpověděl klidně Karel. „Mluvíš zcela jasně a já ti rozumím. Avšak já nikdy netvrdil, že je tvé přání, aby dělnictvo zahájilo nový, pořádný a člověka důstojný život, – sobectvím; neboť právě to, čeho si přeješ ty, přeju si i já, aby se stalo; nicméně toto přání tvé vypučelo z kořene – sobeckosti. Kdybys právě nepotřeboval pracovních sil, ani by ti nebylo napadlo, že vede dělnictvo život nezřízený, a že by bylo záhodno, by zahájilo život nový, – byl bys prostě nechal dělnictvo žíti a pracovati tak, jak pracovalo a pracuje...“ „Budiž!“ odpověděl Richard tónem smířlivějším. „Dejme tomu, že skutečně tomu tak, jak se domníváš: že totiž přání mé vypučelo z kořene sobeckosti! Z toho však nikterak neplyne, že nemá býti přání to zrealisováno, obzvláště když s provedením jeho i ty úplně souhlasíš. Co také na tom, že musilo se dříve v mé duši ozvati sobectví, nežli jsem pomyslil na poměrné zlepšení stavu dělnictva? Co na tom, že snad i nyní ještě jest ve hře také zájem můj osobní, že i nyní mi tane na mysli, že zrealisováním mého plánu budu míti v první řadě prospěch já? Vždyťpak dělnictvo vším tím nejen žádné škody neutrpí, nýbrž naopak v ohledu hmotném i mravním nemálo získá. Bude-li pracovati pravidelněji, není žádné pochybnosti, že více vydělá a že mu zároveň nezbude tolik času k hýření, vlastně k prohýření vydělané mzdy, – a tím bude nátlakem okolností donuceno aspoň poněkud ku spoření... Vždyťpak mi ani ve snu nenapadlo žádati, aby pracovalo do úpadu, do vysílení, – neboť právě tak pracuje nyní, kdy snaží se skoro každý dělník ve třech čtyřech dnech, v kterýchž pracuje, napětím veškerých svých sil vynahraditi, co byl předtím prozahálel. Naopak! Já si přeju, aby se pracovalo pravidelněji; přeju si toliko práce pokud možná s úsporou času – a to přece není a nemůže býti v neprospěch dělnictva. Kde tu tedy nějaké sobectví? Jakž pochopiti tvůj houževnatý odpor proti provedení plánu nejen praktického a pro obě strany, jak pro závod tak pro dělnictvo výhodného, nýbrž zároveň také pro dělnictvo lidumilného?“ Karel vyslechl tento výklad bratrův klidně a trpělivě, aniž byl čímkoliv dal najevo, že s ním nesouhlasí. Když pak Richard skončil, ozval se vlídně a přátelsky: „S tvého stanoviska, milý Richarde, zdá se býti vše ve vzorném pořádku. Tys přesvědčen, že provedením tvého plánu bylo by dělnictvu prospěno; avšak s mého stanoviska měl by z toho prospěch toliko závod nebo správněji řečeno – jenom ty, kdežto by dělnictvo najisto jen škodu trpělo...“ „To přece není možno!“ vpadl prudce Richard bratrovi do řeči. „Dovol tedy dříve,“ pokračoval Karel s ledovým klidem dále, „abych domluvil a stanovisko, s jakého záležitost tu pojímám, náležitě osvětlil. Ty dobře víš, že všechny ty různé snahy, čelící k oblažování lidstva, které v poslední době vždy častěji se vyskytujou, neměly až dosud žádného praktického výsledku. Každý, kdo pokládá sama sebe za člověka poctivého, domnívá se již znáti také recept, kterýmž možno celý svět šťastným a spokojeným učiniti. Ale rci – co je štěstí? Rci, kdo z nás – nechť jsme si sebebližší, nechť jsme přátelé neb i bratří, kterým se dostalo třeba i stejného vychování – kdo z nás může říci, že dostačí k jeho štěstí a spokojenosti právě jen to, co činí šťastným a spokojeným jiného? Každý z nás má svůj vlastní pojem o štěstí – každý z nás má jiné náklonnosti, miluje něco jiného, a žádného z nás nemožno šťastným a spokojeným učiniti dle všeobecného receptu. Jednotlivce uspokojíš jen tím, vyhovíš-li všem jeho přáním, ukojíš-li všechny jeho choutky...“ „Ale já přece tento druh oblažování nemohu míti na zřeteli!“ přerušil Richard netrpělivě bratrův výklad. „Jsem člověk praktický a nejde mi než o provedení praktického plánu, kterýmž – tak se mi aspoň zdá – může býti stav hýřícího dělnictva aspoň poměrně zlepšen. Učiniti každého z nich navždy šťastným a spokojeným jest holá nemožnost a také mi nikdy nenapadlo něco podobného jen chtíti. Ale dělnictvo naše má přece jen některá společná přání, některé společné choutky, po jichž ukojení práhne. A ukojení aspoň některých možno po mém náhledu dosíci provedením mého plánu.“ Po těchto slovech zavrtěl Karel záporně hlavou, načež odpověděl: „A přece by tím dělnictvo nijak nezískalo; naopak existence jeho byla by tím ohroženější, než je nyní!...“ „Ale probůh, cožpak mi, milý Karle, ani nyní nerozumíš?“ zvolal Richard tónem poněkud rozhořčeným. „Cožpak mi i nyní ještě podkládáš úmysly nepočestné, nepoctivé, nelidské!?“ „Ne, ne, Richarde! Tak to nemíním!“ ozval se na to živě Karel. „Vždyť přece pozoruješ, že každý tvůj důvod uvažuju a že se plánu tvému opírám jen proto, poněvadž jsem přesvědčen, že by bylo provedení jeho jen na škodu dělnictva. Promluvme tedy o záležitosti té bez rozhořčení, klidně a s rozvahou, s jakou jsme mluvívali o každé důležitější věci druhdy, dokud jsi ještě bez mé rady ničeho nepodnikal. Zapomeň na trapné a snad bolestné okamžiky, jež ti způsobilo zklamání, když ti bylo – nejspíše dnes ráno – zvěstováno, že dlouho a dosti chytře, ba lstivě připravovaný tvůj plán se nezdařil; zapomeň na dnešní naše podivné nezvyklé setkání, neboť tak jako dnes, nebyli jsme se posud ještě nikdy setkali a při nejnepatrnější neopatrnosti s tvé nebo mé strany mohlo snadno dojiti k prudkému výstupu neb i ku srážce, po které bychom si zajisté přestali býti tím, čím jsme si až dosud byli: věrnými, upřímnými bratry... Domníváš-li se, že s tebou a dělnictvem tvým nesmýšlím poctivě, domníváš-li se, že myslím při tom všem spíše na sebe než na tebe a dělnictvo, slovem domníváš-li se, že si vzájemně počínáme překážeti, pak mluv bez obalu a upřímně – dokaž mi to, a dokážeš-li, budiž ubezpečen, že budeš okamžitě zbaven břemene a překážky, která se zove Karel Weinfurt!“ Richard naslouchal slovům těm se zvláštním pocitem. Věřilť každému slovu, a přece se mu zdálo, že se Karel mýlí nebo klame; neboť přes všechno ubezpečování, že vzpírá se provedení plánu z důvodů nutnosti, přece Karlem až dosud uvedené důvody zčásti nechápal, zčásti pak nepokládal za dostatečné. Avšak vřelý přátelský a upřímný tón, jakým byl Karel právě mluvil, utišil zbytek Richardovy rozkvašenosti. „Budiž tedy!“ pravil po malé pomlčce Richard. „Promluvme o vážné a důležité záležitosti s rozvahou! Rci tedy, co si mám nyní počíti? Já si nevím rady ni pomoci! Množství zakázek musí zůstati nevyřízeno. Tím utrpíme letos nemalou škodu, a stihne-li nás kromě toho nepředvídaná nějaká pohroma, můžeme se nadíti i katastrofy, kterou může býti existence buď veškerého neb aspoň části našeho dělnictva ohrožena. Rci tedy, co mám počíti – co učiniti, bych uspokojil aspoň zákazníky nejstarší, s kterýmiž jsem v nejužším obchodním spojení? Neuspokojím-li jich, mohu se právem nadíti, že vyhledají si v několika měsících, ba snad týdnech jiného, správnějšího a spolehlivějšího dodavatele, – a závod náš zůstane na holičkách. Nuže tedy – poraď, co má býti učiněno, bychom se vyvarovali aspoň nejhoršího?!“ Karel, jenž byl s napnutou pozorností bratrovým slovům naslouchal, pokrčil prostě rameny. „Ty tedy nevíš?“ ujal se Richard kvapně slova. „Nevím,“ zní temná odpověď. „A ani teď ještě nejsi přesvědčen, že možno se toho vyvarovati jen bezodkladným provedením mého plánu?“ „Ani teď ještě nejsem přesvědčen,“ odpověděl klidně Karel; „neboť nevím-li si okamžitě rady a pomoci, není to ještě důkazem, že nebudeme si věděti rady a pomoci po pilném uvážení stavu věcí, po usilovném přemítání o prostředcích. Přemýšlejme dříve! Možná, že se nám podaří nalézti cestu z bludiště, v kterémž jsme se byli dle tvých slov octli...“ „Budiž tedy!“ vpadl Richard bratrovi do řeči. „Jsem s tvým návrhem spokojen! Přemýšlejme!... Ale co počíti, bude-li přemýšlení naše – což je také možné – zcela neplodné a marné? Pak nám, jak sám zajisté připustíš, nezbude nežli přikročiti přece jen k provedení mého plánu!...“ „Nikdy!“ ozval se na to Karel rozhodně. Richard upřel tázavě zrak svůj na bratra. Nechápalť, jak může býti i v takovémto případě proti provedení jeho plánu; ale zároveň mu také napadlo, že snad Karel závěrečným slovům jeho neporozuměl, a proto je ještě jednou s důrazem opakoval. Karel naslouchal opakovaným slovům s touže pozorností a tímže klidem, jako když je byl bratr po prvé pronášel, a odpověděl pak pevně a rozhodně opět jen jediným slovem: „Nikdy!“ Z očí Richardových šlehl vášnivý blesk; ale přesto přece se ještě opanoval řka: „Tentokráte vskutku tvůj odpor nechápu. Když ani v takovém případu nepřistupuješ k mému náhledu, pak nelze se nadíti, že bychom se mohli vůbec ještě někdy o něčem shodnouti. Zdá se mi, že jsme se v poslední době v tak mnohém jeden druhému odcizili, že si více nerozumíme a že bude nesnadno, abychom si budoucně porozuměli. Pokusme se tedy aspoň ještě jednou o shodu! Rci mi, proč jsi i v tomto případu nezbytnosti proti provedení mého plánu?“ „Prostě proto,“ zní klidná a odměřená odpověď, „poněvadž plán ten vypučel z kořene sobeckosti...“ „To jsem už jednou z tvých úst slyšel,“ vpadl kvapně Richard. „Pravda,“ pokračuje Karel, „a poněvadž jiného důvodu nemám, proto také žádného jiného neuvádím.“ „Ale neúprosná nutnost nás k jedinému, poslednímu prostředku tomu donutí,“ namítl Richard. „Ne, ne – to se nemůže, nesmí státi!“ vzkřikl Karel prudce. „Jen slaboch a člověk nemravný dá se donutit k užití nemravného prostředku. Zdá-li se nám býti nemravný prostředek nějaký pro okamžik nutným a nezbytným, tím nestal se ještě mravným – a povinností každého poctivého člověka jest, aby...“ „Toť morálka,“ vpadl Richard, „s kterouž se dá hantýrovat jen v theorii, v praxi však...“ „Vím to, vím,“ přerušil Karel bratrovu námitku. „Daleko snadněji jest o poctivosti kázati než ve všech případech života poctivým zůstati. Život lidský nezná –, a zná-li –, nedbá theoretických předpisů. Železná ruka jeho mrští mnohdy člověkem ku zdi zločinu takovou silou, že zapraští všechny kosti a člověk slaboch, nárazem omráčen, klesá v náruč nepravosti... Ale tak daleko to s tebou, Richarde, přece ještě nedošlo, by tebou mohl život jako míčem pohrávati. Posud jsi neobmezeným pánem své vůle, posud dovedeš křiklavé bezpráví rozeznati od práva, poctivost od nepoctivosti; dosud tě osud ještě nedohnal ani k prvnímu kroku – a už chceš složiti ruce v klín a bez námitky, bez odporu, bez obrany chceš se dát několika nahodilými okolnostmi vehnati na scestí, na kterémž bys musil po každém kroku páchati bezpráví...“ „Tys byl odjakživa a zůstaneš dle všeho do smrti mudrákem!“ připomenul Richard, když byl Karel povšechný svůj mravokárný výklad ukončil. „Ale tím vším jsi mne posud ještě ani za mák nepřesvědčil o nekalosti nebo docela nepoctivosti mých intencí. Naslouchám tvým slovům pozorně; ale tys, jako všickni mudráci, tak rozvláčný, že bych mohl poslouchati snad do večera, aniž bych se dozvěděl více, než co už dávno vím: žes proti mému plánu zaujat a že máš v úmyslu pracovati proti jeho provedení i nadále s touže houževnatostí a urputnou zarytostí jako posud.“ „Dosti tedy zbytečného výkladu!“ zvolal Karel rozhodně. „Beztoho by se každý nepředpojatý posluchač musil naší řeči zhroziti; neboť tak netrpělivě, tak nesouvisle a přece zase tak rozvláčně jsme dosud ještě žádnou záležitost neprojednávali. Zanechme tedy zbytečných a marných slov a jednejme každý po vlastním uznání! Pokládáš-li svůj plán za poctivý nebo jen nesobecký a uznáváš-li provedení jeho za nezbytné, proved’ jej –, budeš-li moci; ale já setrvám na svém a ze všech sil budu se provedení tomu vzpírati. Toť poslední mé slovo!“ „Budiž tedy, jak si přeješ,“ odpověděl Richard podobně rozhodně jako Karel. „Ale tím vším nebude pranic jiného dokázáno, nežli že jsme oba stejně neustupní a že přese všechno namáhání a dobrou vůli nedovedli jsme si vzájemně vysvětliti ani tolik, co by stačilo k zaplašení nedůvěry, která se byla v poslední době mezi nás vloudila. Já aspoň – přiznám se ti, Karle, upřímně – nevím co počíti, abych si získal zase úplně tvé důvěry. Zdáť se mi, že mi více nedůvěřuješ, a jediné tím křižujou se naše plány a snahy. Rci upřímně, co mám počíti?“ „Buď upřímnější!“ zní lakonická odpověď. Richard chtěl něco odpověděti, ale Karel jej předešel: „Aspoň tak upřímný, jako jsi býval...“ „A nejsem snad dosti upřímný?“ vpadl kvapně Richard bratrovi do řeči. Karel se mu zadíval přísně do očí, načež děl: „Možná, že tobě upřímnost tvá dostačí. Ale já byl, jak sám víš, u tebe zvyklý na upřímnost zcela jinou, a nechápu příčinu, pro kterou jsi ji vyměnil za tak chatrnou náhradku.“ Richard chvíli mlčel, jako by byl na rozpacích, má-li odpověděti rozhodně nebo co možná vyhýbavě; neboť výtka bratrova byla v mnohém vzhledě oprávněna. Podotknul tudíž jaksi kajícně: „Budiž! Přičiním se ze všech sil, abych byl i nadále tak upřímným, jako jsem býval. Však dříve, než ti podám toho důkaz, rci upřímně, co mám dále činiti, abych si získal opět tvé úplné důvěry.“ „Buď méně sobecký!“ zní opět lakonická odpověď s přízvukem neobyčejně ostrým. Přízvuk ten Richarda poněkud zarazil. Domnívalť se, že byl svým opatrným a smírným chováním neústupného bratra aspoň poněkud ku smíru naklonil; ale tento žádal ústupky jednak nepraktické, jednak zase takové, o nichž se Richardovi ani ve snu nezdálo. V každém jiném případu a vůči každému jinému člověku byl by se Richard zachoval zcela prostě: odmítavě; ale vůči bratrovi, o němž byl přesvědčen, že s ním vždy a ve všem jednal poctivě, a zvláště ve sporné záležitosti, v kteréž smírného spolupůsobení Karlova nezbytně potřeboval, musil Richard uposlechnouti hlasu opatrnosti. Odpověděl tudíž vlídně a přívětivě: „Budiž! Učiním tedy i v tomto vzhledě po tvém přání! Chci býti méně sobeckým, nežli jsem až dosud byl nebo se býti zdál; neboť já sám nejsem si v ohledu tom vědom ani jediného skutku, pro kterýž bych zasloužil pokárání...“ „O skutcích nemůže býti prozatím žádné řeči, milý Richarde,“ připomenul kvapně Karel, na kteréhož povolnost Richardova nezůstala bez účinku. „Prozatím nemohu ti ani já, zelota, nic podobného vytýkati; ale mnohá z tvých myšlenek, mnohý z tvých posledních plánů a zámyslů vypučel ze sobeckosti – a tu pak nebývají ani skutkové příliš dalecí...“ „A dostačí ti tedy prozatím můj slib, že se chci v tomto vzhledě pro budoucnost aspoň výstředností varovati?“ optal se Richard. „Dostačí!“ „A dostačí ti můj slib, že chci býti k tobě vždy a ve všem tak upřímným, jako jsi byl ty ke mně?“ „Dostačí!“ „Dostačí-li ti tyto mé sliby, jsi-li tudíž přesvědčen dobré mé vůli a poctivé snaze, jakž medle můžeš i nyní ještě pochybovati o poctivosti mých intencí vzhledem k mému plánu stran upravení pracovní doby našeho dělnictva?“ Tentokráte byl Richard přesvědčen, že se byl bratr jeho octnul v léčce, z které nevyvázne. Potvrzovalť jej v tom i dojem, jaký byla poslední slova jeho na Karla učinila. Karel byl totiž sklopil zrak a dlouho se díval upřeně před sebe na podlahu, jako by byl na rozpacích, má-li nebo nemá-li odpověděti. Richard pokládal mlčení bratrovo již za své vítězství; tvář jeho jevila usmívavý klid a z očí sálalo skoro uspokojení. Náhle vztýčil Karel hlavu, a zadívav se bratrovi přímo do očí, pravil přívětivě: „O čem a jak jsme byli až dosud mluvili, zdá se mi býti pouhé makání v temnu, pouhé hledání prostinké nitky, pomocí kteréž bychom se mohli dostati z bludiště. Zdá se mi, že se mi konečně podařilo nitku tu zachytiti!...“ „Není možná!“ vpadl Richard kvapně do řeči. „Mluv! Mluv!“ „Především,“ odpovídá Karel s nápadným klidem, zodpověz mi jen ještě na jedinou otázku!“ „Mluv jen, mluv!“ vyzývá Richard. „Rci mi,“ pokračuje Karel, „jak dlouho, domníváš se, že potrvá nával zakázek?“ Tak věcné a praktické otázky se Richard v tomto okamžiku nenadál. Pokrčiv rameny odpověděl upřímně: „Nesnadno říci. Možná, že rok, dvě i tři leta, – možná, že déle; s jistotou však nelze to ani přibližně udati.“ „Dobře,“ Karel na to. „Ty tedy nepotřebuješ ničeho více a ničeho méně, než aby ti dělnictvo pravidelnou prací vypomáhalo tak dlouho, dokud bude zakázek – není-liž pravda?“ „Ano –, a poněvadž mohou naši zákazníci třeba již za rok neb i dříve přestat objednávati, zdá se mi, že nebylo by to právě přepínání sil dělnictva...“ „Pravda! Dejme tedy tomu, že by byla hojnost zakázek na rok, na dvě, na tři leta –, ale že by pak z nepředvídané příčiny zakázky ty přestaly. Co bys učinil?“ „Pracovali bychom tímže způsobem dále do zásoby.“ „A což kdyby se zásoby tak nahromadily, že by nebyla tak snadno naděje na odbyt, nebo kdyby prostředky závodu k dalšímu zásobování nestačily?“ „Potom by arci nezbylo nežli pracovní dobu zredukovati,“ zní odpověď Richardova. „A pracovati zase jen tak, jako se pracuje nyní a pracovalo jindy,“ dodal Karel. „Ovšem! Vždyť by ani jinak býti nemohlo! Dělnictvo by se tudíž za čas vrátilo k starému pořádku nebo správněji řečeno, k posavadnímu nepořádku. Tím by přec u porovnání s nynější dobou pranic neutrpělo...“ „Tak soudíš ty,“ vpadl Karel chvatně; „ale ve skutečnosti bylo by zcela jinak...“ „Není možná!“ „Dejme tomu,“ pokračoval Karel s nezměněným klidem, „že by dělnictvo skutečně po několik roků pracovalo, jak si přeješ, pravidelně po celý týden; dejme tomu, že by po celou tu dobu, jak už by ani jinak býti nemohlo, bralo po zásluze také zvýšenou mzdu a že bys pak byl náhle neb i nenáhle nucen pracovní dobu zkrátiti nebo dle okolností část dělnictva z práce propustiti, – rci mi, co by v takovém případu učinilo dělnictvo?“ Richard chvíli mlčel, pak odpověděl; „Nesnadno říci. Možná, že by bylo nespokojeno, že by i reptalo, – ale bez příčiny...“ „Jak to míníš, že bez příčiny?“ „Zcela prostě. Berouc po delší čas zvýšenou mzdu, zajisté by bylo pamatovalo na zadní kola a ze zvýšené mzdy něco pro všechny možné případy ušetřilo. Nezůstalo by v takovém případu aspoň tak na holičkách, jako by zůstalo nyní, když vydělanou mzdu týden co týden v několika dnech vždy zase prohýří...“ „Ty se tedy domníváš,“ ujal se slova Karel, „že bys provedením svého plánu změnil i povahu dělnictva, že bys prodloužením doby pracovní a zvýšením mzdy urovnal poměry dělnické aspoň tak dalece, aby v nepředvídaných případech nebyli ubožáci ti vydáni bídě a nouzi všanc. Domněnka tvá je sice šlechetná a zároveň důkazem, že nezanášíš se právě plány vydřidušskými; ale přesto přece jest a zůstane pouhou domněnkou, pouhým klamem. Ty se v dělnictvu a v poměrech, v kterýchž dělnictvo právě žije, prostě mýlíš. Kdyby měla domněnka tvá přestat býti domněnkou, musila by se dříve změniti celá řada věcí jiných, nadmíru závažných a důležitých. Po mém náhledu bylo by dělnictvo po zrealisování tvého plánu v témže stavu jako nyní. Pracovalo by pravidelněji, úsilovněji; ale užitek hmotný měl bys snad jen ty; neboť dělnictvo by zvýšenou mzdu svou prohýřilo rovněž tak, jako ji prohýří dnes, a rozdíl byl by snad jen ten, že by si s prohýřením pospíšilo, že by dvoj- nebo trojnásobnou mzdu prohýřilo v dvakrát neb i třikráte kratší době, nežli činí nyní. Toť vše, co bys na prospěch dělnictva učinil.“ „A což kdybych vše to, co jsi uvedl, prohlásil podobně jako ty za pouhou domněnku, za pouhý klam?“ ozval se Richard, jenž byl slovům bratrovým pozorně naslouchal. „Potom by mi arci nezbylo nežli se pokusiti o přesný a nezvratný důkaz, že tomu není tak,“ odpověděl Karel. „Neboť jakž můžeš se jen nadíti do lidí prostých a nevzdělaných, že budou nebo mohou míti smyslu pro něco jiného, nežli pro co žije a po čem se pachtí skoro každý, s kým se v životě setkali nebo setkávají, koho znají neb o kom jen vypravovati slyšeli?! Jak můžeš se do těchto lidí nadíti, že budou spořiti a na příští leta pamatovati, když nikdo nespoří, nikdo na zejtra nepamatuje; když každý, ať vzdělanec nebo nevzdělanec, vydělaný groš co možná rychle utrácí nebo prohýří?! Jakž se můžeš do dělnictva nadíti, že bude žíti jinak, nežli žijou měšťáci, úřadníci, rolníci, řemeslníci, ať bohatí nebo chudí, vzdělaní nebo nevzdělaní, slovem, jakž můžeš se nadíti do dělnictva, že v době rozkošnictví, kdy každý žije z ruky do úst, že v době, kdy si nikdo peněz neváží, poněvadž v ně nemá a nemůže míti žádné důvěry, slovem, jak můžeš se domnívati, že prostý, nevzdělaný, neurvalý, divoký a po celá desítiletí již pustému hýření uvyklý lid dělnický změní se v několika letech takovou měrou, by se z něho stal vzor pro ostatní třídy obyvatelstva?!“ Námitky ty zdály se býti Richardovi aspoň poněkud důvodnými; ale přesto pokrčil jen prostě rameny, jako by chtěl říci: „Pravda – ale změnění poměrů těch neleží v mé moci, a proto za následky nemohu.“ „Provádění tvého plánu,“ pokračoval Karel po krátké pomlčce, „mohlo a musilo by se tudíž díti jen znenáhla, nikoli jen za příčinou množení se zakázek, nýbrž výhradně jenom vzhledem k potřebám, návykům a povaze dělnictva. Zároveň však bys musil učiniti také jiná ještě opatření, abys pusté hýření dělnictva v průběhu let, když právě ne z kořene vyvrátil, což jest naprosto nemožno, tedy aspoň pokud možná zmírnil.“ „A jakých prostředků bys k tomu doporučil?“ optal se Richard se zjevnou zvědavostí; neboť poslední slova bratrova zdála se nasvědčovati, že by byl Karel aspoň za jistých podmínek přece ochoten poskytnouti mu rady i pomoci při zrealisování jeho plánu. „Prozatím,“ odpověděl Karel, „znám toliko tři věci, které by mohly přímo i nepřímo účelu tomu posloužiti...“ „Nuže?“ „Především, abys nikdy a pod žádnou záminkou nejednal s dělnictvem nelidsky...“ „Stalo se tak někdy?“ ozval se Richard. „Nestalo,“ odpovídá Karel; „ale mohlo by se státi...“ „A dále?“ ptá se Richard. „Zabraň nebo snaž se aspoň zabrániti, aby dorost dělnictva nebyl tak nevzdělaným, jako byl po všechna předcházející léta...“ „Leč jakým způsobem?“ vpadl Richard. „Prozatím by po mém náhledu stačilo, kdybys hleděl zameziti, aby tiskaři a vůbec dělnictvo přijímalo k výpomoci při tovární práci nedospělé, hlavně děti...“ „Proti dětem,“ ozval se Richard, „byl jsem vždy; ale tiskařům přece nelze, jak sám víš, rozkazovati, koho si mají k výpomoci přibrati. Dostačí-li jim nedospělý hoch nebo dívka nebo třeba dítě, – kdož medle má práva rozkazovati, aby si přibrali k výpomoci někoho, kdo by jim nevyhověl?!“ „Pravda,“ odpověděl Karel. „Rozkazovati v přísném toho slova smyslu ovšem nelze; ale něco se v té věci přece státi musí. Nejlíp by bylo, kdybys užil vlivu svého jako továrník a jednotlivé dělníky přátelským způsobem upozornil, že by snad přece bylo pro ně výhodnější, kdyby si k výpomoci přibrali sil vyspělejších, silnějších a tudíž při práci vydatnějších.“ „A nemohl bys úkol ten převzíti ty?!“ připomenul Richard. „Já?“ ozval se Karel, upřev na bratra zrak skoro vyčítavě. „Ano ty!“ odvětil Richard. „Jsemť jist, že bychom tím způsobem daleko spíše dospěli k cíli. Tvůj vliv na dělnictvo jest daleko větší, nežli jakého se domůže kterýkoli vlastník továrny.“ Karel několik okamžiků mlčel, načež pravil: „V tomto vzhledě jest a zůstane můj vliv na dělnictvo nepatrný a každý pokus s mé strany mohl by překážky jen rozmnožit.i.“ „Jak to? To přece není možné?“ „A přece zcela přirozené,“ zní odpověď. „Či myslíš, že bych se nebyl v tomto směru už dávno na vlastní pěst pokusil o zlepšení, kdybych byl věděl nebo se jen domníval, že k provedení úkolu toho dostačím?“ „A proč bys medle nedostačil?“ „Prostě proto, že v ohledu tom nejsem a nemohu býti nikomu vzorem,“ zní klidná, ale přece jaksi měkká, skoro melancholická odpověď. „Kdo chce v té neb oné věci dělnictvu s nadějí ve zdar raditi, musí se vykázati minulostí, že jednal vždy tak, jak sám radí. Dělnictvo jest a zůstane právem nedůvěřivo. Já pak, jak sám víš, brával jsem si k výpomoci při práci taktéž osoby nedospělé, ba mnohdy i děti. Pravda sice, že činil jsem tak před lety, kdy sám jsa mlád a nezkušen řídil jsem se bez vlastního uvažování dle jiných; ale vše to věc samu o sobě před dělnictvem neokrášlí, aniž ospravedlní. Tento můj hřích zůstane v očích dělnictva skutkem promíjitelným jen tak dlouho, dokud nebudu dělnictvo nabádati, aby podobného nepáchalo; ale jakmile tak učiním, bude dobrá polovice dělníků posměšně poukazovati k vlastní mé vině, hřích můj stane se hříchem nepromíjitelným a veškeré úsilí zůstane marným. Já bych tedy v tomto ohledu nesvedl praničeho.“ „Jmenuj mi tedy aspoň jiného staršího dělníka, kterýž by mohl úkol ten převzíti!“ „Není možná; neznámť ani jediného, kterýž by neměl týž hřích jako já na svědomí. Proto nezbude, než abys v té věci zakročil sám...“ „Budiž!“ odpověděl na to po malé přestávce Richard s nevelkou sice ochotou, ale přece dosti přívětivě, že mu nebylo možno aspoň dobrou vůli upříti. „Pokusím se o to –, ale rci, jakým způsobem?“ „Nejlíp by bylo,“ vykládá Karel, „kdybys tak učinil zdánlivě beze všeho úmyslu, jako nahodile. Jak víš, bývá každé pondělí vchod do továrny obležen davem dětí, výrostků a mladých dívek, které jsou ochotny vypomáhati v továrně. Tiskaři a dělníci, když jdou do práce, vybírají si z nich dle libosti své pomahače. Dostav se tedy občas v pondělí jako náhodou před továrnu, vyhlídni z davu čekajících nejvhodnější, to jest nejstatnější pomocníky a doporuč je – taktéž jen jako náhodou – tomu neb onomu z tiskařů a dělníků, jenž právě výpomoci potřebu je...“ „Návrh tvůj je sice velice nepohodlný,“ odpověděl Richard, „ale vzhledem k poměru, v jakém se nalézáme my továrníci k dělnictvu, nezdá se býti nepraktickým. Pokusím se tedy o to. Po několika týdnech zajisté se přesvědčíme, bylo-li tak dobře jednáno čili nic. Avšak právě mi napadá závažná námitka...“ „Ještě námitka?!“ ozval se Karel hlasem poněkud drsnějším, nežli jakým byl až dosud mluvil. „Ano, námitka,“ vece Richard. „Napadloť mi právě, že tímto opatřením, provedeme-li je, přece ještě nedosáhneme, co máš na zřeteli: aby totiž dělnictvo u vzdělání svém aspoň poněkud pokročilo. Tiskaři a dělníci vyberou si nanejvýš pomocníky tělesně dospělé; ale po tom, umí-li pomocník čisti nebo psáti, zajisté se nikdo ani nezeptá.“ „I o tom jsem už dávno přemítal,“ odpověděl Karel. „V tomto případě nezbývá, než abys zřídil pro takové, ba pro všechny pomocníky zvláštní školu...“ „Zvláštní školu?!“ zvolal Richard udiveně. „To přece není možné. K tomu prostředky továrny nestačí...“ „A přece je vše tak prosté a jednoduché,“ pokračoval Karel. „Požádej jen kantora, by za slušnou odměnu každodenně večer aspoň hodinu hochy a dívky vyučoval...“ „Takovým způsobem,“ vpadl Richard, „arci by se to dalo snadno provésti. Stačí-li ti to, nejsem proti tomu a učiním ti v tom po vůli, ačkoliv si od toho nepřislibuju žádné zvláštní změny v mravech, zvycích a náklonnostech těch, kdož budou takto cvičeni. Ale buďsi! Učiním ti ve všem tom po vůli, abych ti dokázal, že vše, co zamýšlím nového v závodě provésti, neplyne z hnusné sobeckosti, nýbrž že při všem pamatuju také na dělnictvo. Promiň mi tedy, zdál-li jsem se býti v poslední době v těchto věcech neústupným a neochotným; promiň, učinil-li jsem snad něco, co zdálo se býti v odporu s tvými názory. Jsem přesvědčen, že mi můj Karel nikdy nevhodně neradil, a proto...“ „Neplýtvejme slovy!“ přerušil Karel kategoricky bratrovu řeč. Richard zakabonil poněkud čelo; ale hned se zase vzpamatoval a pravil vlídně: „Dobře! Neplýtvejme slovy! Ale přesto musíme se ještě dohodnouti o důležité věci.“ „O jaké?“ optal se Karel. „Vždyť se vše ostatní samo sebou rozumí!“ „Míním totiž,“ vykládá Richard, „jsi-li aspoň nyní ochoten přispěti mi při provedení mého plánu v příčině upravení pracovní doby. Jsi ochoten?“ Karel chvíli váhal s odpovědí, načež odpověděl rozhodně: „Jsem...“ Ale hned nato dodal: „Ovšem jen potud, pokud ty sám dostojíš svému slibu...“ „Ovšem, ovšem,“ vpadl s netajenou radostí Richard. „Vždyť jsme se shodli a nenahlížím, proč bych neměl slibu svému dostáti...“ Karel pokrčil mlčky rameny a připomenul: „Já také nenahlížím; ale přesto nemohu jinak než optati se, jaké záruky mi podáš...“ „Záruky?!“ opáčil udiveně Richard. „Ano, záruky,“ opakoval temně, ale rozhodně Karel. Avšak dříve nežli Richard odpověděl, stalo se podobně, jako den předtím, když byl Karel Weinfurt v téže záležitosti žádal záruku od sličné své švakrové: oba bratři byli ze své rozmluvy vyrušeni vstoupením sluhy, jenž pootevřev dvéře, vklouznul do komnaty a zůstal devotně u dveří státi. „Co jest?“ ozval se nevrle Richard Weinfurt. „Pan ředitel prosí, může-li s milostpánem...“ „Nechť vejde!“ velí Richard vstávaje. Karel učinil po jeho příkladu; vstal, ale zůstal u okna státi, kdežto Richard popošel několik kroků ku dveřím. Za několik vteřin vešel malý, zavalitý mužík s lišáckým výrazem ve zdravé, boubelaté tváři – ředitel Weinfurtovy továrny. „Přinášíte zprávu z továrny?“ optal se kvapně Richard. „Ano,“ zní vahavá odpověď. Zrak ředitelův zaletí přitom k oknu – kde stál Karel Weinfurt – a utkvěl hned zas tázavě na Richardovi. „Jen mluvte!“ vyzývá Richard. „Bratr jest do všeho zasvěcen...“ „Zasvěcen ?“ zamumlal ředitel a ve tváři jeho jevily se rozpaky. Richard mu přispěl ku pomoci řka: „Pracuje se v továrně?“ „Nepracuje,“ odpovídá ředitel poněkud stísněným hlasem. „A co jste učinil, abyste přiměl dělnictvo k práci?“ ozval se Richard ostrým tónem. „Namáhal jsem se ze všech sil,“ vykládá ředitel, napomínal jsem, vyhrožoval, žádal a prosil – nic naplat! Dělnictvo jako jeden muž se vzpírá. Stojí v davech před továrnou; část je v blízké krčmě, část pak na hřbitůvku u kostela. A na každé vyzvání odpovídá: „Kde je Karel Weinfurt? Proč nepracuje Karel Weinfurt? Nebudeme pracovati, dokud nebude pracovati Karel Weinfurt!“ Při posledních slovech ředitelových přeletěl zachmuřenou tvář Karla Weinfurta lehký úsměv uspokojení, podobající se skoro úsměvu ješitnosti. „Co tedy radíte, aby se učinilo?“ optal se tímže ostrým tónem Richard ředitele. Ten chvíli váhal, pak pravil: „Za jiných okolností byl bych pro přísné zakročení, třeba pro pokoření renitentního dělnictva přispěním úřadů; ale je-li pan Karel Weinfurt do všeho zasvěcen a ochoten přispěti, pak stačí, když se odebere do továrny...“ Richard obrátil se tázavě k bratrovi, jenž opíraje se o stěnu u okna, mlčky naslouchal. Karel pohledu bratrovu porozuměl. Kývnul jen hlavou na znamení, že se už o utišení rozjitřeného dělnictva postará. Richard pokynul tudíž řediteli rukou a tento se vzdálil. „Nuže – učiníš tak?“ ozval se Richard, přistoupiv těsně k bratrovi. „Ovšem – nestarej se!“ zní odpověď. „Ale zároveň můžeš z toho všeho, co se bylo právě zběhlo, nabýti přesvědčení, že jest přece jen výhodnější jednati s dělnictvem po dobrém nežli po zlém. Chceš-li, uposlechni rady ředitelovy: požádej úřady za pomoc! Přispějou ti ochotně – pravda – zakročení bude třeba přísné; ale výsledek jen ku tvé škodě... Pokud se pamatuju, nestalo se podobného ještě v žádné zdejší továrně. Možná, že by prostředek ten na okamžik dělnictvo zarazil a že by se skutečně také ku práci vrátilo; ale zanedlouho bys pocítil toho následky. Dobrá polovice neb i více dělnictva dalo by ti šmahem výpověď – ty bys zůstal, ana není o práci nouze, na holičkách a jiní továrníci by se ti nádavkem jen vysmáli...“ „Pravda, pravda,“ přikývnul Richard, „vždyť já se také podobného ani neodvážím. Jsa jist tvé pomoci – mohu býti – a také jsem úplně bez starosti. A proto – prosím tě, pospěš nyní do továrny!“ „Nyní?“ opáčil Karel, mrsknuv okem na velké hodiny na stěně, kde rafije ukazovaly půl jedenácté, načež pravil klidně: „Prozatím jest dosti času. Kdybych se vypravil vozmo, přijedu do továrny po jedenácté hodině, a dopoledne, na pouhou hodinu, věru, žádnému z tvých dělníků za to nestojí, aby se dal do práce. Ale že se tak stane odpoledne, za to ti ručím!...“ „Dobře, děkuju ti!“ pravil Richard. „Můžeme si tedy ještě o něčem jiném pohovoří ti.“ Poté zasedli oba bratři, jak byli seděli, nežli byli vyrušeni, a Richard ujal se slova řka: „Nu – vypravuj mi přece, jak se ti dařilo včera na cestě! Vždyť jsi se posud ještě ani slovem nezmínil, jaks byl mou žínkou přivítán – jak se ti líbí...“ Tvář Karlovu přeletěl při těchto slovech bratrových zvláštní úsměv, polotrpký, poloradostný; zároveň však šlehl z oka jeho podivný vášnivý blesk. Dříve však než odpověděl, byli znovu vyrušeni. Na prahu dveří objevil se sluha s listem v ruce. „Co jest?“ ozval se nevrle, ba prudce Richard, jemuž bylo patrně nevhod, že byl z rozmluvy s usmířeným bratrem vyrušen. „Račte, milostivý pane, prominouti,“ zní devotní odpověď; „posel...“ „Jaký posel?“ vyzvídá tímže nevrlým tónem Richard. „Z letohrádku,“ zní odpověď. Richard prudce vyskočil. „Kde – kde je?“ pravil chvatně. „Ať vstoupí!“ „Přinesl tento list,“ připomíná sluha, zvednuv list do výše a postoupiv o několik kroků kupředu. Také Richard postoupil. Tvář jeho jevila rozpačitou radost, jako když člověk očekává po delší čas zprávu radostnou a náhle šlehne duší jeho obava, že může ho dojiti zpráva truchlivá, ba zdrcující. Dychtivě vztáhl ruku po listu, a rozpečetiv jej, počal s chvatem čisti. Sotva však přečetl několik řádků, zazářila tvář jeho nevýslovnou radostí; oči se mu rozjiskřily a se rtů splynul mimovolný výkřik: „Viktoria!“ „Co se stalo?“ ozval se bratr Karel, jenž byl přeslechl slova sluhova, že přišel posel z letohrádku. „Osud mě potěšil vzácným darem,“ odpověděl Richard. „Lékař, kterého jsem byl pro všechny případy vyslal na letohrádek, právě mi zvěstuje, že jsem se stal otcem zdravého hocha...“ „A matka?!“ vpadl s nápadným chvatem Karel a hlas i výraz tváře jeho prozrazoval náhle vzniklou úzkostlivost. „Matka?“ opáčil váhavě Richard v myšlenkách, jako by v okamžiku tom neměl smyslu nežli pro svého prvorozence, načež dívaje se do listu, jako by dále četl, dodal poněkud živěji: „Ah, ano – vždyť mi o tom lékař také píše! Vyvázla z nebezpečí a není prý žádných obav více...“ Teprve nyní si Richard všimnul, že stojí sluha dosud na témže místě, kam byl po dodání listu poodstoupil. „Co jest?“ ozval se Richard, upřev pronikavý pohled na sluhu. „Mám vpustiti posla, milostivý pane?“ optal se sluha. „Jakého? Proč? „Ráčil jste přece rozkázati: Ať vstoupí!“ Teprve nyní připomenul si Richard slova přede chvílí pronesená. „Není třeba!“ odpověděl. „Obsah listu mi dostačí!“ Poté pokynul rukou a sluha se vzdálil. Ještě chvíli stál Richard na témže místě, dívaje se do listu, jejž znovu četl. Karel jej mlčky pozoroval. Nato Richard prudce se obrátil k bratrovi řka: „Ani bys, milý Karle, nevěřil, jakou radost mi zpráva ta působí. Zdáť se mi, jako bych byl náhle omládnul... Nezbývá, než abych bez odkladu odjel na letohrádek...“ „Jeď! Aspoň svou žínku potěšíš!“ odpověděl Karel. Richard rychle přistoupil ku stolku, kde ležel zvonek, a zazvonil. Přede dveřmi čekající sluha vstoupil. „Dej bez odkladu zapřáhnouti! Odejedu!“ velí Richard. „K službám!“ odpovídá sluha a spěchá vyplnit pánova rozkazu. „A ty?“ obrátil se Richard k bratrovi, „jeď se mnou!“ „Není možno!“ odpovídá Karel. „Vždyť přece víš, že musím do továrny...“ „Ah ano, ano! Skoro bych byl radostí nad svým dítětem zapomněl na věc nejdůležitější!“ odvětil Richard, jenž zdál se býti celý vyměněn. Tvář Karlovu přeletěl po těchto slovech dvojsmyslný úsměv, jejž bylo možno rovněž tak snadno vyložiti v úsměv útrpnosti jako ousměšku. Richard si úsměvu toho sice všimnul, ale vykládal si jej patrně zcela jinak; popošel k bratrovi, a podav mu ruku, pravil tónem nadmíru vřelým: „Děkuju ti, milá duše, že sdílíš se mnou radost, kterouž mi byla zpráva z letohrádku způsobila. Jeť mi opravdu, jak jsem už pravil, jako bych byl náhle omládnul. Duší víří chaotické myšlenky a srdce se mi ouží; nemámť slov, abych se vyslovil... Ale věř, že od tohoto okamžiku nechci na nic pamatovati s takovou pečlivostí jako na své dítě! Postarám se, aby byla dráha jeho života růžemi poseta. Ani větřík nesmí mu ublížiti! Musí býti opatrováno a ošetřováno jako dítě královské, jako jediný potomek proslaveného rodu a jediný dědic velké říše...“ zasmušilé tváři bratrově zračilo se při těchto slovech Richardových podivení; nebylť ještě nikdy slyšel Richarda takto mluviti a v prvním okamžení ani nechápal, jak to možno, aby se byla s bratrem stala změna tak nápadná. Richard však pokračoval a podal tak bratrovi klíč aspoň k částečnému objasnění záhady té. „V poslední době byl jsem už životem skoro přesycen. Mnohdy se mi zdálo, že mě už pranic nebude tak těšiti, jako mě těšívalo, když jsem vstoupil do života a počal užívati. Možná, že pil jsem číši života příliš hltavě – vždyť víš, že jsem byl vyhladověn –, ale tolik jest jisto, že se mi v poslední době již zdálo, že jsem ji vypil až na dno, že není a nemůže býti ve světě ničeho, co by mě dovedlo ještě potěšiti a mile rozechvěti...“ „To přece není možno,“ namítl Karel; „vždyťpak jsi právě v poslední době jevil daleko větší zálibu ve věcech, které tě druhdy, dokud jsi výhradně jen užíval, ani dost málo netěšily!“ „A přece tomu tak, jak jsem byl pravil,“ odpověděl Richard. „Omrzelost a přesycenost života mě v pravém slova smyslu překvapily. Dostavilyť se náhle; skoro se pamatuju na den i hodinu, kdy mě po prvé ovládla nevysvětlitelná nechuť ku všemu, co mě druhdy těšívalo. Bránil jsem se proti nechuti té ze všech sil; vrhnul jsem se v proud rafinovaného rozkošnictví, abych tak pud k životu znovu podráždil; ale nic naplat, já pud ten spíše ještě otupil. Na štěstí jsem to zpozoroval ještě včas; násilně vrhnul jsem se na dráhu praktickou a střídal obvyklý život sybaritský se životem praktickým. Ale i tu mne přesycenost života neopouštěla. A v nejtrudnějších okamžicích takových, nechť v kruhu bujných, veselých přátel při plných pohárech, nechť o nejrafinovanějších orgiích lásky a rozkoše, často jsem se náhle zasmušil a počal přemítati o příčinách plíživé této choroby duševní...“ „A domyslil jsi se nějakých příčin?“ ozval se Karel, jenž byl slovům bratrovým neobyčejně pozorně naslouchal. Richard několik okamžiků mlčel, jako by přemítá1, načež pravil tónem klidnějším: „Každý druhý třetí člověk měl by odpověď nasnadě; řekl by prostě, že to zcela jednoduchý a zároveň přirozený následek sybaritského života, výstředností a orgií, kterýmž jsem holdoval. Ale po mém náhledu není tomu tak! Musiliť by všickni, kdož žijou podobně jako já, už dávno pocítiti tutéž nebo podobnou nechuť k životu; ba mnozí, kteří vedou podobně výstřední, ba ještě výstřednější život nežli já a zahájili jej o mnoho let dříve, byli by musili na sobě už dávno zpozorovati tytéž symptomy. A přece žijou a hýří s neochablou, neúmornou chutí, jako by teprve počínali, právě tak jako já, když jsem veselý, bujný život rozkošnictví zahájil...“ „Čemu tedy svou omrzelost přičítáš?“ ozval se Karel. „Naznačené okolností,“ zní temná odpověď, „že žil jsem příliš dlouho v poměrech stísněných, že trpěl jsem příliš dlouho bídu a nouzi a že štěstí usmálo se na mne náhle a já pak střemhlav vrhl se v oslňující a zároveň vysilující vlny rozkoše. Byl jsem, jak víš a jak už připomenuto, příliš vyhladovělý; pil jsem pohár rozkoše příliš hltavě, a zdá se, že dopil jsem ho až na dno. Tuším, ba jsem přesvědčen, že jsem ztracen; vímť, že mě už pranic více nezachrání, a byť by se chuť k životu přece ještě občas zase dostavila, nestane se to nikdy na dlouho. Budiž tomu jakkolivěk –, ale při sám bůh! mé dítě, mé jediné dítě nesmí jíti touže nebo podobnou cestou. Obklopím je leskem a nádherou přímo královskou – musí už za nejútlejšího mládí přivykati životu nejblažšímu, aby je později život ten neoslnil a nevevábil do víru, z něhož není vyváznutí nežli s hnusným balastem omrzelosti...“ „A tímto způsobem míníš své dítě utužiti a obrniti proti svízelům života?“ namítl Karel. Richard chtěl něco odpověděti, leč v témž okamžiku objevil se mezi dveřmi sluha a oznámil, že jest zapřaženo. „Pojďme!“ pravil Richard, skládaje list, jejž dosud ještě v ruce držel. „Vždyť jsem už řekl, že musím do továrny,“ odpověděl Karel. „Pravda,“ Richard na to; „pojeď tedy aspoň se mnou až za bránu...“ „Pojedu!“ odpověděl Karel. Slovem tím byla rozmluva obou bratří v Richardově saloně ukončena. Zanedlouho seděli oba v kočáře a koně tryskem uháněli směrem ku Kamennému mostu. Dlouho oba mlčeli. Teprve na mostě, kde jel povoz poněkud pomaleji, ozval se Karel řka: „A kdy se tvůj hoch narodil?“ „Lékař mi píše, že včera – krátce před půlnocí... K ránu vyslán pak posel s listem ke mně.“ Karel chvíli mlčel, pak pravil: „Podivná to náhoda! Věřil bys, že asi v tutéž dobu oblažil mě osud podobným dárkem jako tebe?“ „Jak to? – Tebe?“ optal se Richard. „Ano, mne,“ zní lakonická, ale rozhodná odpověď. „Toť jako pohádka...“ „A přece pravda! Chceš-li se přesvědčili, kaž jen zastaviti před baráčkem, v němž bydlím, – vstup v staromládeneckou moji komůrku a nalezneš tam mladou matku s malitkým červíčkem...“ Richard se rozesmál. „Snad ti je tam někdo nehodil oknem?“ připomenul po chvíli žertem, načež dodal vážněji: „A co s nimi počneš?“ Karel pokrčil mlčky rameny. Vtom projel kočár malostranskou mosteckou věž, kočí práskl do koní a kočár letěl jako s vichrem o závod, takže byla rozmluva v kočáře pro lomoz a rachot rovněž tak namahavá jako nepříjemná. Oba bratři mlčeli; Richard zabral se do myšlenek, neboť zpráva Karlova, jak z ledabylých odpovědí Richardových patrno, nehrubě jej zajímala; Karel pak snažil se přemítati o některých věcech, o nichž byl právě s bratrem hovořil: ale myšlenky jeho těkaly s předmětu na předmět, až se konečně soustředily na předmětu jediném, na novorozeňátku, o němž se byl před chvílí bratrovi zmínil. Napadloť mu, jak obrovský to rozdíl mezi ubohým tím červíčkem, jehož narození nikdo nevítal, ba naopak snad docela proklínal, a prvorozencem bratrovým, kterýž byl i v blaseovaném otci vzbudil zvláštní pocity radosti; napadlo mu, jak bezpříkladný to rozdíl mezi oběma těmi tvory: mezi stvořeníčkem, kterému kyne život sybaritský, blažený a šťastný, a mezi ubohým červíčkem, kterému kyne život strádání, útrap a namahavé, vysilující práce... „A proč?“ byla první otázka, která se z podstaty věcí sama sebou namanula. Karel snažil se v myšlenkách otázku tu zodpověděti; ale nechť se namáhal jakkoli, vždy mu jako ouhoř uklouzla... „Pravda,“ přemítal Karel dále. „Osud obou těch dušiček není ještě zajištěn – kdož ví, jak se zhatí a zkřižujou dráhy jejich životů... Ale ten ubohý červíček v mé komůrce zdá se býti od celého světa opuštěn – nuže, neopusťme ho!...“ Hned nato kmitla duší Karlovou vzpomínka na bratra formana, na kteréhož byl v průběhu rozmluvy s Richardem ani nevzpomněl. Kočár byl projel první Oujezdskou branou a jel právě po prvním dřevěném mostě, vedoucím přes hradební příkop ku bráně druhé. Rachot a lomoz byl tudíž přitlumený, což přimělo Karla k tomu, že bratra oslovil. „Že bys, Richarde, neuhodl,“ pravil beze všeho přechodu, „kdo včera krátce před půl nocí, tudíž v době, kdy se ti narodil syn, meškal pod střechou baráčku, jejž obývám?“ „Jakž bych mohl. uhodnouti!?“ Richard nato jaksi apaticky. „Hádej!“ vyzývá Karel. Richard pokrčil mlčky rameny. Karel sáhl poté do kapsy, a vyňav památný peníz, po němž byl bratra formana poznal, a podávaje jej Richardovi, pravil: „Znáš tento peníz?“ Apaticky sáhl Richard po penízi; ale sotva naň pohledl, slehl mu z očí blesk radosti. „Jakže?! Bratr Prokop?!“ pravil chvatně. „Tys s ním mluvil a on ti peníz ten dal?“ „Nemluvil jsem s ním,“ Karel na to. „Kde je? Mohu s ním mluvit? Můžeš mi památný peníz ten zase vrátit?“ pokračoval Richard s neobyčejným chvatem. „Možná, že se mi s penízem tím, jejž jsem byl v slabé chvíli Prokopovi daroval, vrátí zase klid a spokojenost.“ Karel se při slovech těch pousmál a odpověděl, že si Richard peníz může ponechati; ale v témž okamžiku zabočil kočár s druhého dřevěného mostu na vyštěrkovanou říšskou silnici a rachot jeho přehlušil Karlova slova, takže Richard nezaslechl nežli pouhé zamumlání. „Já ti peníz více nevrátím!“ zvolal Richard hlasitěji. „Vždyť je dobře,“ Karel na to taktéž hlasitěji. „A ani nyní ještě netušíš, kdo mi přivedl včera krátce před půlnocí mladou matku s novorozeňátkem?!“ „Snad ne Prokop?“ pravil Richard, schovávaje památný peníz do sáčku. Karel chtěl odpověděti; ale v témž okamžiku jel kočár právě podle baráčku. Karel, vyhlédnuv oknem, zůstal bratrovi odpověď dlužen: spatřilť před baráčkem Vítovcova učeníka Jozu, chovajícího v peřince zavinuté děcko; ale nerozeznal, zda to dítě Vítovcovo, Maruška, nebo novorozeně... Kočár jel úprkem dále... „Kdo tedy?“ ozval se po několika vteřinách Richard hlasitěji. Karel se obrátil od okna k bratrovi; ale v témž okamžiku vyjel kočár po silnici přímo před kostelíček, a pozornost obou bratří byla upoutána zvláštním výjevem. Dav asi třiceti mužů, mladíků a hochů, jenž byl na vyvýšeném hřbitůvku kolem kostelíčka lelkoval, zhlednuv přijíždějící kočár, dal se do pekelného křiku. Patrně byli kočár poznali a křičíce, seč hrdlo stačilo, běželi se hřbitova úprkem k silnici... Co měli v úmyslu, nebylo nesnadno uhodnouti: nesrozumitelný pokřik měl ráz rozvašněnosti – ve tvářích všech zračila se zdivočilost. Kočár, jak byl Richard kočímu rozkázal, zaslavil, přímo proti kostelíčku; ale dříve nežli rozkacený dav doběhl, otevřel Karel dvířka a vyskočil z kočáru. Dav rozkacených rázem změnil svou fysiognomii. Někteří se zastavili, jiní zmírnili běh – ve tvářích všech zračilo se překvapení. Hned nato vypukl dav. jenž byl až dosud výhrůžně hulákal, skoro jednomyslně v nesrozumitelný, ale zřejmý jásot... „Slyšíš?!“ připomenul Karel, podávaje Richardovi do vozu ruku na rozloučenou. „Mohu se tedy na tvou pomoc spolehnouti?“ optal se Richard, aniž byl na bratrova slova odpověděl. „Můžeš,“ zní odpověď. „A co vzkážeš mé žínce? – Co mému dítěti?“ Karel váhal na okamžik s odpovědí, pak odvětil dutě: „Vyřiď můj pozdrav!“ Slovy těmi ukončena trhaná, místy nesouvislá, ale tu a tam charakteristická rozmluva, v kteréž se objevujou povahy oboz bratří ve světIe daleko intensivnějším, nežli by se snad jevily z celé řady skutků.  Karel, přiraziv dvířka povozu, pokynul kočímu,jenž prásknuv do koní ujížděl poklusem dále… Richard vyhledl ještě jednou oknem. Viděl, jak dav mužů, mladíků a hochů Karla obklopil, – slyšel jásavý pokřik a po chvíli zamumlal: „Líp se můj experiment zdařiti nemohl!... Karel zpupnost dělnickou ukrotí a zítra nebo pozejtří budeme pracovati s dvojnásobným užitkem...“ Poté pohodlněji usedl a oddal se jiným myšlenkám... Výjev, jejž byl Richard Weinfurt ze svého kočáru jen letmo zahledl, jest za našich dnů v Čechách řídkostí; za oněch dob však býval událostí tak obyčejnou, že tehdejší strážcové veřejné bezpečnosti navzdor tuhému politickému absolutismu neuznávali podobné výjevy ani za hodny své pozornosti. Nebylo také třeba. Palčivá otázka selská, pro kterouž bylo už tolik vzácné krve prolito, zdála se býti v ztrnutí: šlechtičtí biřici se svými karabáči, robotou a jinými metlami drželi sedláka v šachu, a kromě stavu selského, který se byl již tolikráte ve své zoufalosti marně odvážil k brannému a krvavému odporu za své osvobození z hnusné poroby, nezdál se býti žádný jiný stav schopen zpupných, odbojných a násilných snah, neřku-li takových též skutků. Stamilionohlavá hydra – s odpornými, hladem a vysilující prací zmořenými tvářemi z ruky do úst žijících proletářů – moderní červené strašidlo bylo sice několikráte hrozivě svou medusovitou hlavu pozvedlo; ale strašná nestvůra ta byla až dosud bezejmenná, drápy její bídou a uhnětením ohryzeny, a ona sama tak zmalátněna a zdánlivě v tuhý spánek pohřížena, že privilegované třídy a tudíž i jimi zřízení strážcové privilejí mohli klidně spáti sen spravedlivých. Tajemné dvě sfingy, které byly na sklonku minulého věku Evropu a část ostatního světa pobouřily: Malthus a Babeuf – byly zapomenuty. Bezcitné hájení sobectví, jak je byl doporučoval Malthus, kterýž se k dosažení účelu svého nelekal ani vraždění přebytečných dětí, polekalo vzdělaný svět v podobné míře jako Babeufova snaha po společenské rovnosti, vrcholící v nejprvotnější společenské formě – komunismu. Kromě pouhého polekání citlivějších vzdělanců neměla učení ta prozatím žádných následků, obzvláště v době, do které spadá začátek našeho vypravování, kdy bavily se vzdělanější třídy učením socialistických snílků, jakým byl Fourier se svou oblažující theorií boreálního světla a se svými falanstéry a St. Simon se základním heslem: Každému dle jeho schopností; každé schopnosti dle jejích děl! Dobře míněné, ale nepraktické učení blouznivých těchto idealistů nemohlo působiti jinak, nežli jako vypravování hezoučkých a zároveň neviňoučkých pohádek k zažehnání dlouhé chvíle. Praktický Buchez, vlastní tvůrce spolčování, byl sice již vystoupil; ale učení jeho obmezovalo se posud na uzoučký kruh jeho stoupenců a za hranicemi Francie neměl o něm snad ještě nikdo ani zdání. Vlastní vlkodlaci moderní společnosti, stoupenci učení Babeufova s Cabetem a jeho romantickým rájem Ikarců v čele, nebyli ještě svou činnost ani zahájili – Louis Blanc se svou organisací práce prostřednictvím státu a nejduchaplnější a zároveň nejbezohlednější kritik socialistických utopií, Proudhon, se svou špatně pochopenou a rovněž tak falešně vykládanou devisou Majetek je krádež a všickni ti více méně vynikající odpůrci zděděných společenských nesrovnalostí, kteří se byli nejen svým učením, nýbrž i skutky svými přičinili k oživení děsného červeného strašidla, byli ještě vesměs fantasmagorickými přeludy, a dělnictvo v celé Evropě, tudíž i v Čechách, vedlo celkem život dosti trudný, ale zároveň – abychom tak řekli – tradicionelně patriarchální. Ruční práce nebyla ještě z průmyslových závodů vytlačena. Stroje, kterýmiž se to stalo, byly skoro vesměs ještě neznámy nebo jich neužíváno, a dělník nebyl ještě snížen za pouhého obsluhovatele mrtvého stroje, kterýmž výroba neslýchaným způsobem zvýšena. Také kapitál nebyl ještě soustředěn v rukou nemnohých jednotlivců v té míře jako za našich dob, a o zimničné konkurenci našich dnů nebylo ještě nikde ani památky, slovem, moderní průmysl byl tudíž dosud ještě v plenkách a o děsném jeho stomilionovém dítku, o moderním proletariátu dělnickém, neměl tehdá ještě nikdo ani zdání. Policie, v tu dobu v Rakousku všemohoucí, měla zcela jiné, vyšší účely státní na zřeteli, než aby byla mohla věnovati zvláštní nějakou pozornost dělnictvu vůbec nebo docela snad nějaké pouliční nebo hospodské rvačce, z kteréž deset aneb i více lidí vyšlo s krvavými hlavami nebo s přeraženými hnáty. Takové výjevy byly pro tehdejší policii příliš malicherné a všední. Není tudíž divu, že pouhé srocení lidu bylo zcela bezvýznamné a znamenalo asi tolik, jako když se za příjemného letního večera snese na chvíli nad hlavou procházejícího se muže dav jepic nebo komárů... Tehdejší prostý lid vůbec nebyl vcelku nikterak tak bodrý a dobromyslný, jak nám jej mnozí ze starších spisovatelů – jediné jen proto, že to lid český – tak rádi líčívají. Nedůvěřivost, neústupnost a u porovnání s naší dobou vskutku nepoměrná všeobecná nevzdělanost pudily tehdá k tak mnohým surovým skutkům, jakých se za našich dnů lid již jen zřídka kdy a nikdy už tak hromadně a zároveň tak vášnivě, bezohledně a bezcitně nedopouští. Hospodské a pouliční rvačky byly oné doby na denním nebo správněji řečeno na sobotním a nedělním pořádku. V ty dva dny v týdnu nebylo v celé Praze i v okolí snad ani jediné krčmy a hospody, v kteréž by nebylo došlo jednou nebo po případě i desetkráte za večer anebo za noc ku rvačce, která se mnohdy změnila v pravou bitku. Kde scházel se lid, hýřeno podobně jako tam, kde scházely se vyšší třídy, toliko s tím rozdílem, že lid byl popudlivější a často pro nejnepatrnější slůvko nebo mnohdy pro pouhý pohled nebo jinou malichernou záminku chápal se džbánů a sklenic, vytrhával nohy židlic nebo trnože od stolů, aby tak bud’ své vůli neb odporu svému dodal náležité váhy a přiměřeného důrazu. Nejčastější srážky děly se mezi vojskem a civilisty. Hospody, v kterýchž se scházívalo vojsko a lid k tanci, bývaly v ohledu tom nejpověstnější a pro obyvatelstvo nejbližších domů i nejnebezpečnější. Mezi vojskem a občanstvem však panoval tehdáž poměr velmi srdečný a důvěrný; ale nikoli ze vzájemné úcty a vážnosti, nýbrž z jisté útrpnosti, jakou občanstvo chovalo ku stavu vojenskému vůbec. Spatřovaloť ve vojsku nevkusně uniformované služebníky vlády, kteří jsou odsouzeni k slepé poslušnosti; nepokládalo stav vojenský nežli za jakýsi druh kriminálů, pro který se rekrutujou nejvzdorovitější, nejneposlušnější a nejbídnější jednotlivci, aby byli kaprálskou holí, po případu běháním práčaty napravováni a k slepému plnění rozkazů svých představených donucování. Sám císař František nebyl přítelem stavu vojenského; uniforma, parády a vůbec vše, čím se stav ten různí od stavů jiných, bylo císaři protivno. A občanstvo řídilo se vcelku po příkladu panovníkově. Občanstvo i prostý lid vůbec nevážili si stavu vojenského; vojsko zas, ačkoli jinak dosti vypínavé, pohrdání toto dosti těžce neslo, což mělo za následek, že zahnízdil se ve vojště duch všeobecné ochablosti a sklíčenosti. Důstojnictvo nemilovalo života kasárnického, aniž nevkusných uniforem vojenských; poddůstojnictvo zase přenášelo život rodinný do kasáren, žili tam s ženami a dětmi, takže pluk na pochodu nebo při pouhé translokaci podobal se ohromné, pod ochranou vojska kamsi se stěhující karavaně. Vojsko táhlo za víření bubnů nebo za zvuků turecké muziky a za vojskem vlekla se nepřehledná řada nejrůznějších povozů se zavazadly, ženami a dětmi důstojníků a poddůstojníků. Prostí vojáci činili po příkladu svých představených. I oni stavu svého nemilovali a velmi rádi trávili prázdný svůj čas mezi občanstvem, jemuž ve všech možných pracích vypomáhali. Nejraději dlívali mezi sobě rovnými: mezi prostým lidem a mezi nádeníky – vojáci naprosto nevzdělaní pak dávali přednost společnosti zcela obyčejných pobudů a luzy vůbec. Za takových poměrů arci musily býti styky s občanstvem, s lidem pracovním nebo s luzou zcela jiné nežli za našich časů. V hostincích a krčmách, kde se vojsko s civilisty bavilo, nedalo se vyhnouti vzájemným srážkám a rvačkám mnohdy pro pouhou malichernost. Ale kdekoli rekvirovala policie neb úřad posilu vojenskou proti občanstvu, lidu nebo třeba luze, byla výpomoc vojenská vždy více méně ilusorní; neboť v každém skoro davu, proti němuž vojsko vysláno, v každé krčmě, v každém domě, slovem všady, kde mělo vojsko zjednati pořádek, vyskytnul se vždycky někdo, kdo byl s tím neb oním vojákem znám, a mnohdy jediný výkřik „Kamaráde – vždyť jsme spolu ondy popíjeli!“ dostačil, aby celé oddělení vojska ve své horlivosti náhle ochablo a tak celou expedici zmařilo... Srocování lidu mělo tudíž tehdá zcela jiný ráz a význam nežli později, na př. po roce 1848 nebo za našich dnů. Pouhé srocení živlů sebe nespokojenějších nikoho nelekalo. Nedošlo-Ii právě ku srážce krvavé, nebylo-li aspoň několik žeber nebo hnátů zpřeráženo, neuzná Sedlnického policie za dobré zakročiti ani po dobrém, tím méně po zlém. Teprve když tekla krev, rozviklal se líný aparát policejní, a ohledav místo výtržností, podal o tom zprávu úřadu, a teprve když tento uznal za dobré, aby bylo ku pomoci vojsko povoláno, posláno do nejbližších kasáren... Ale nežli se vojsko vypravilo, nežli si přišněrovalo nemotorné tornistry na záda, nežli nabilo své těžké pušky, nežli si nacpalo pro potřebu tolik a tolik ostrých patron do patrontaší a nežli se rozestavilo na dvoře kasáren – což dělo se všechno podle tehdejšího vojenského reglementu se zvýšeným, vpravdě však přímo račím chvatem –, bývalo místo výtržností velmi často z vlastní vůle výtržníků už dávno opuštěno... A tak tedy se mohlo i dělnictvo továrny Weinfurtovy zcela pohodlně nejen den předtím, nýbrž i časně zrána před továrnou a na hřbitůvku kolem kostelíčka srotiti, mohlo tu zůstati sroceno do poledne, do večera, do půlnoci nebo třeba po celý týden; mohlo se raditi, o čem mu bylo libo, mohlo vyhrožovati a spílati, komu a jak chtělo, slovem, mohlo si zde nebo kdekoli jinde tropiti, co uznalo za dobré. Dokud se neservalo do krve, dokud nezapálilo nějakou chatrč nebo stodolu, nezmrzačilo několik osob cizích nebo ze svého středu, slovem dokud netekla krev a odporný kostlivec nešklebil své zuby z bezprostředního blízka – nikomu, jemuž bylo bdíti nad udržením veřejného pořádku, ani nenapadlo, by je napomenul nebo docela vyzval, aby se rozešli. Srotivší se dělníci byli tentokráte v nemalé míře podrážděni. Den předtím, jak víme, byli agenty Richardovými skoro už přemluveni k vyhovění přání továrníkovu; nicméně později zase k naléhání Karla Weinfurta od svého původního úmyslu upustili a rozhodli se, že přání továrníkovu nevyhoví, nýbrž že budou pracovati právě jen tak, jak byli až dosud pracovali. Shodli se tudíž, že přijdou následujícího dne zrána jak obyčejně do práce. Byltě již čtvrtek, a poněvadž už od neděle nepracováno a vydělaná mzda byla buď úplně nebo na několik krejcarů prohýřena, nebyl snad již ani jediný dělník proti zahájení práce, ale toliko způsobem obvyklým a nikoli tak, jak si továrník přál. Rozumí se samo sebou, že čekáno v továrně na Karla Weinfurta. Nikdo se nechtěl chopiti dříve práce, dokud se nedostaví továrníkův bratr; avšak k nemalému podivení všech Karel Weinfurt nepřicházel... Dělnictvo počalo mručeti. Ten a onen přítel Karlův snažil se sice nedostavení se Karlovo soudruhům svým nějak vysvětliti; ale vysvětlení bylo nedostatečné a skoro veškeré dělnictvo vydalo se na cestu k bytu Karla Weinfurta, jenž byl od továrny jen asi pět nebo šest kroků vzdálen. Dozvěděvši se zde od Weinfurtova přítele Vítovce, že se Karel odebral ku svému bratru, mělo dělnictvo z počátku v úmyslu táhnouti přes Malou Stranu a Kamenný most na Nové Město k bytu Richarda Weinfurta a vyzvati bratra jeho Karla, aby se odebral do práce; ale někteří z rozmyslnějších dělníků přemluvili své soudruhy, by prozatím vyčkali aspoň dopoledne a teprve poté, kdyby se Karel Weinfurt nedostavil, aby táhli přes Prahu k obydlí továrníkovu a žádali za vysvětlení. Vše to bylo arci možno jen za politických, kulturních a společenských poměrů doby, do které právě spadá děj našeho vypravování. Srotivší se dělnictvo zůstalo tedy lelkujíc po nějaký čas na silnici před baráčkem, v němž Karel Weinfurt bydlel; nato se zase vrátilo ke kostelíčku před továrnu, kde čekajíc buď na hřbitově nebo za hřbitovem, ulevovalo nevrlosti své hlasitým reptáním, občas i zaklením, aniž vlastně vědělo, proč reptá a koho má proklínati. Zhlednuvši a poznavši již zdaleka přijíždějící kočár továrníkův, bylo beze vší pobídky a vůbec beze vší příčiny odhodláno provést! Richardu Weinfurtovi nějaký nehrubě příjemný žert, jaké byly tehdáž u lidu v nemalé oblibě: obklopiti kočár, vypřáhnouti a odvésti koně, jako by byl povoz lupiči přepaden; kázati továrníkovi, aby z povozu buď vystoupil nebo se zavázal k nějaké kontribuci, zatančili si kolem povozu, hulákati a vyhrožovati celému světu a poprositi pak továrníka zcela slušně a upřímně za prominutí neviňoučkého žertu, přivésti a zapřáhnouti koně a doprovoditi pak s jásotem povoz daleko za osadu... Avšak tento nebo podobný žert nebo snad i skutečné nějaké násilí, kterýmž se ten aneb onen z dělníků v myšlenkách zanášel, zmařeny dříve, nežli dav doběhl povozu, nenadálým objevením se Karla Weinfurta, jenž přivítán, jak víme, s jásotem. Sotva však učinil Karel Weinfurt několik kroků kupředu směrem ke kostelíčku, obklopil jej jásající dav jako svého spasitele. „Kdepak jsi vězel?“ volali jedni. „Pročpak jsi nám aspoň nevzkázal, kam tě rarach zavlík?“ hulákal jiný, kdežto někteří pokoušeli se pronésti slovo klidné a rozumné. Pro pekelnou vřavu nebylo však po několik vteřin rozuměti než hlasům přímo elementárním, a to ještě jen pouhým úryvkům vět nebo pouhým slovům. Karel Weinfurt zastaviv se rozhlédl se klidně kolem sebe, jako by někoho hledal. „My tu civíme jako blázni, a on si zajde k panu bratrovi na táčky!“ ozval se sválo vitý kolohnát v umolousané kamizole tak mohutným hlasem, že překřičel ohlušující hluk. „Eh – mlč, ty murouse!“ okřikl hulákajícího soused, taktéž muž skoro herkulické postavy a výrazné, ačkoli valně vyžilé tváře. „Snad byl Weinfurt u supravírunku!“ Hulákající a jásající dav vypukl po tomto zcela neviňoučkém vtipu, kterýmž se patrně naráželo na to, že Karel Weinfurt vůbec ani vojákem nebyl, v řehtavý a dlouho trvající smích. Ve tváři Weinfurtově ani sval se nepohnul, zůstala klidnou, vlastně zachmuřenou jako kdy jindy; toliko zrak jeho zdál se býti poněkud rozjiskřen, jako by duší vířil prudký proud myšlenek. „Co počneme? Budeme pracovat?!“ ozval se po malé chvíli, když se byl řehtavý smích poněkud utišil, chraplavý hlas z davu. Weinfurtův zrak přeletí ještě jednou celý zástup, jako by buď někoho hledal nebo byl na rozpacích, co okamžitě odpověděti; ale dříve nežli promluvil, ozval se z davu hromovým hlasem kolohnát, jenž byl před chvílí ohlušující vřavu překřikl: „Eh – ke všem všudy ďáblům! Proč tu lelkujeme?! Vždyť je tu jako na vidrholci!“ „Pravda! – Matěj Tomášů má pravdu! – Je tu jako na vidrholci!“ odpovědělo několik mohutných hlasů rychle za sebou. „Kam tedy? – Kam?“ hulákali jiní. „Do továrny!“ vzkřikl kdosi. „Na hřbitov!“ dodal jiný. „Do hospody!“ zahouknul třetí. Celý dav dal se do hulákání: „Do hospody! Do hospody!“ Ve tváři Weinfurtově i nyní ještě ani sval se nepohnul; ale staří kamarádi jeho přece z ní vyčtli, že nemá valné chuti jíti do hospody. „Eh – to by bylo hezké! Weinfurt do hospody nechce!“ napomínal jeden z nich přitlumeným hlasem, kdežto jiný zařval hlasem jako tur: „Odnesme ho tam!“ mžiknutí oka zvedlo několik svalovitých rukou Weinfurta do výšky. V následujícím okamžiku nalézal se již na ramenou dvou herkulických postav, a dříve nežli se vzpamatoval, co se s ním bylo právě stalo, dal se celý dav hulákaje na pochod směrem k nejbližší hospůdce, U hvězdiček zvané. Ostatní dělníci, kteří byli zatím meškali na hřbitůvku a nedaleko továrny, přidružili se k davu, jenž obklopoval dělníky, kteří Weinfurta nesli, a tak ubíral se hulákající a jásající dav asi dvou set osob dále k hospůdce, jen asi půl druhého sta kroků vzdálené od místa, kde byl Weinfurt do výše vyzvednut. Vchod do zahrady, v níž se hospůdka nalézala, byl úzký, a trvalo to skoro čtvrt hodiny, nežli se všichni dostali do zahrady. Také hospůdka byla příliš malá a nezbylo, nežli zůstati navzdor nehrubě příznivému počasí podzimnímu pod širým nebem v zahradě. Pro Weinfurta a nejlepší a zároveň nejstarší jeho kamarády vyhlídnut stůl na malém svahu, odkud bylo možno přehlednouti celý dav, – totéž místo a týž stůl, za kterýmž byl den předtím seděl a odkud byl dělnictvu s napnutím veškerých svých sil vykládal, že je nevyhnutelně třeba nevyhovovati přání bratrovu, nýbrž pracovati i nadále jen tím způsobem, jak bylo až dosud pracováno. Mýlil by se však, kdo by se domýšlel, že vybrali si dělníci Weinfurtovi místnost podřízeného druhu. Hospůdka U hvězdiček arci nebyla velká a zařízení její nepřipomínalo skoro ničím nynější hostince a restaurace. Byltě to prostý, nízký, za dne poněkud šerý lokál s velkými, podlouhlými stoly s trnoži a bez ubrusů; za stoly těmi však sedávalo den co den pozdě do noci hostů jako čmeláků v oule. Pivo bylo výborné, jídla chutná a laciná, obsluha přímo vzorná. Zahrada podobala se skoro parku. Uprostřed vystaven byl malý, jednopatrový pavilonek, od kteréhož vedly hvězdovitě dosti široké, žlutým pískem posypané cesty na všecky strany. Čtvero hlavních cest bylo v letě před úpaly slunce chráněno dlouhými besídkami; dvé z těchto cest vybíhalo ve větší, révím hustě obrostlé besídky, kdežto ostatní dvě cesty vedly od pavilonku ke dvěma východům ze zahrady. Vždy mezi dvěma hlavními cestami vedla od pavilonku ještě jedna stezka, z počátku symetricky s ostatními; ale později, spojujíc hlavní cesty, různě propletena, takže všechny tyto cesty a stezky, ačkoli zcela pravidelně založené, podobaly se labyrintu, ve kterémž každý, kdo se po prvé v zahradě octnul, snadno mohl aspoň na několik minut zblouditi. Hospůdka nalézala se na východním konci zahrady a chráněna byla v letě před úpaly slunce stoletými košatými lipami, javory a jasany, dle všeho zbytky starší, velké zahrady, která se v těchto místech rozprostírala, a byvši parcelována, jen tu a tam ještě zčásti původní svůj ráz zachovala. Jinak byla zahrada samý ovocný strom a vinná réva, která tvořila zelené baldachýny nad hlavami procházejících se a zakrývala všechny zdi, jimiž byla zahrada ohraničena. Nebyla to tudíž podřízená nějaká místnost, v jakých později, po roce 1848, ba i za našich dnů dělnictvo se scházívalo a scházívá, nýbrž jedna z nejvkusnějších, ne-li nejvkusnější v celé osadě. Nicméně i v tom by se každý mýlil, kdo by si shromážděné dělnictvo představoval dle schůzí dělnických, jež snad viděl v právě minulém desítiletí. Fysiognomie srotivšího se lidu pracovního – o úřadně povolovaném shromáždění se zeměpanským komisařem nebylo ani zdání – byla v tu dobu zcela jiná, nežli jakou jeví krotká, nesmělá, obyčejně zcela pravidelná, skoro vždy parlamentární a jen v mimořádných případech bouřlivá shromáždění dělníků moderních. Již tváře dělnictva tehdejšího lišily se vcelku nemálo od tváří nynějšího dělnictva. Ve mnohé arci se jevily stopy unavenosti a vyžilosti; ale nikoli následkem zimničné, vysilující a k smrti unavující práce, která vtiská modernímu dělníku onen nevýslovně bolestný výraz, jakýž předcházívá trapné divadlo – umírání vysílením... Tváře tehdejšího dělnictva měly výraz vzdorovité, ba zpupné hrdosti – podobný asi, jaký se mohl jeviti ve tvářích gladiátorů, kdyby se byli dobrovolně vrhali smrti v náruč. Hluboko zapadlé, zimničně rozjiskřené oči, špinavě zažloutlá chorobná pleť, hladem a vysilující prací zmořené tváře, nesmělost, ostýchavost, bázlivost a jistá přímo nevylíčitelná úzkostlivost, jež se jevívají ve tvářích dělnictva naší doby i tenkráte, když jest úplně v bezpečí, – vše to byly tehdáž mezi dělnictvem fysiognomie tak řídké, jako nyní výraz spokojenosti, klidu a naděje v šťastnější neb aspoň méně svízelnou budoucnost, nežli byla klopotná, úmorná minulost. Pohled na srocené nebo prostě shromážděné dělnictvo před více než půl věkem poskytoval tudíž obraz zcela jiný, utěšenější; aspoň nikdy tak smutný a beznadějný, jaký poskytuje pohled na dělnictvo moderní, klidně neb i bouřlivě rokující. Beznadějnost jevívala se tenkráte ve tvářích dělnických zřídka kdy. Tváře, byť i poněkud zdivočilejší než za našich dob, mívaly skoro vesměs výraz přímé, nikým nezakřikované a nekárané životní jarosti a uvědomělé síly. Byly to skoro vesměs tváře lidí z většího dílu naprosto nevzdělaných, ale smělých, odhodlaných, a v životní sílu a budoucnost svou slepě důvěřujících, kteří pracovali, aby se mohli po svém způsobu ze života radovati, a také se z něho radovali, kdy a jak jen mohli. A právě jen odlesk této bezprostřední radosti ze života dodával tvářím těm zvláštního rázu. Karlu Weinfurtovi, stojícímu u povýšeného stolu pod obrovskou lipou a přehlížejícímu mlčky hlučící a občas v jásot propukající dav, tyto nebo podobné myšlenky nenapadly a také napadnouti nemohly: nemělť kontrastujícího obrazu, s kterýmž by byl obraz, jejž právě viděl, porovnati mohl. Duší jeho vířily myšlenky jiného druhu: Od okamžiku, co byl vyskočil z bratrova kočáru, přemítal způsobu, jakýmž by dělníky – jak byl bratrovi asi před hodinou přislíbil – co možná nejsnadněji přiměl ku změně včerejšího dohodnutí, jež byl na nich po nadlidském namahání vynutil. U povah tak houževnatých, neústupných a zároveň také nedůvěřivých, jakými bylo tehdejší dělnictvo, bylo něco podobného nejen nesnadno, nýbrž choulostivo a po případě i nebezpečno. Neboť kdož ručil Karlu Weinfurtovi za to, že přes všechnu přízeň, kteréž mezi dělnictvem požíval, neozve se a při tak náhlé změně smýšlení nedojde také všeobecného souhlasu hlas nespokojenosti, jenž prohlásí chování jeho za licoměrný a úlisný nějaký úskok? Kdo mu za to ručil, že po prvním výkřiku toho smyslu nerozpřáhne se po něm padesatero svalovitých rukou, že dvacatero pravic nesáhne po nejbližším kamenu, džbánu nebo něčem jiném, čímž možno ránu sesíliti? Podobného něco mohlo býti rovněž tak dílem jediného okamžiku, jako bývají skoro dílem okamžité nálady všechny skutky lidí nevzdělaných, žijících buď výhradně přítomnosti nebo nanejvýš budoucnosti dvou tří dnů. Z počátku měl Karel Weinfurt v úmyslu zachovati se jaksi s reservou a nezmiňovati se o tom, k čemu se byl bratrovi zavázal. Vědělť, že jest v tomto týdnu již svrchovaný čas, aby se dělnictvo dalo konečně do práce; vědělť také, že tak milerádo a bez reptání učiní, jakmile on sám počne pracovati; ale když nyní přehlížel mlčky dav hlučících a občas jásajících lidí, připomenul si, že jsou to přece jen lidé ubozí, kteří žijou, vlastně živoří jen tak, jak jim pouhý pud jejich předpisuje. Trpkost a lítost zmocnila se duše Karlovy. Zachmuřená tvář jeho ještě více se zakabonila, Čelo se svraštilo, obočí stáhla – a tak stál tu muž ten tváří v tvář hlučivému davu jako přísný soudce, který každým okamžikem může pozvednouti hlasu káravého. Avšak v témž okamžiku, když zmocnila se duše jeho trpkost a lítost nad osudem ubohých živořících lidí, šlehla duší tou také myšlenka zcela jiná: jasná jako blesk a ostrá jako dýka... „A k těmto ubožákům měl bys se zachovati neupřímně?“ pomyslil si. „K těmto ubohým tvorům, kteří k tobě lnou jako k bratru neb otci, měl bys promluviti třeba jen slůvka lživého, nepravdivého, nepoctivého – nechť už k účelu jakémukoli?... Ne, ne! to se nemůže, nesmí státi!“ Vše to stalo se v několika vteřinách – dříve ještě, nežli se byl dav dělníků v půlkole před stolem, u něhož Weinfurt stál, tak rozestavil, aby co možná nejlíp viděl a slyšel, co se bude v nejbližším okolí Weinfurtově díti a mluviti, – takže Weinfurt počal dříve mluviti, než se toho kdo nadál. „Přátelé a kamarádi!“ pravil poněkud drsným svým hlasem temně, takže ho neslyšely než osoby nejblíže stojící. Ale sotva slova ta pronesl, zahouklo několik hlasů do davu slova: „Tiše! – Pst! – Pozor! – Weinfurt mluví!“ Hluk a vřava davu po chvíli umlkly a kolem rozhostilo se ticho skoro hrobové. Weinfurt opakoval: „Přátelé a kamarádi!“, načež klidně, pomalu a s pausami pokračoval, jako by nedospělým dětem snažil se nějakou záhadu vyložiti: „Vím, že jste se všickni podivili, když jsem nepřišel dnes ráno do práce. Nemohl jsem. Byl jsem už na cestě – už jsem bral za kliku, když přišel bratrův posel a vyřídil mi, abych šel k bratrovi... Povím vám pravdu: bratr Richard mne dal zavolat, aby se ode mne dozvěděl, co se bylo včera zde mezi námi stalo, by mi vyložil a pověděl, proč si přeje, by se pracovalo pravidelněji než posud, a konečně aby mne požádal, bych vás, přátelé a kamarádi, – přemluvil...“ „Ať ho devadesát tisíc ďáblů!“ ozval se po těchto slovech chraplavý hlas přímo před Weinfurtem. „Proč jsi ho neodbyl jako kloučka?“ vzkřiknul hned nato kdosi těsně za řečníkem. „Fi! Hanba! To je hunshút!“ ozvalo se jako v chóru se všech stran a většina tváří, až posud napnutí jevících, jevila nyní nevrlost, nespokojenost, ba rozjitření. „Ne, ne, kamarádi a přátelé!“ ozval se na to Weinfurt živěji. „Tak jsem to neměl říci –, jak jsem řekl. Nemám nikoho k ničemu přemluvit – mám vám jen upřímně a poctivě všechno povědít, abyste věděli, co – jak a – proč...“ „Oh – my nevěříme!“ ozval se kdosi v pozadí. „Komu? – Karlu nebo Richardovi?“ optal se kdosi z nejbližšího okolí Weinfurtova. „Richardovi! Richardovi!“ zaznělo z davu asi z dvacatera hrdel současně. „Ale vždyť k vám, přátelé a kamarádi, Richard, můj bratr, nemluví,“ ujal se slova Weinfurt. „Teď k vám mluvím já – a já přece – vždyť víte...“ „Víme – víme!“ zaznělo zase jako z jedněch úst. „Mluvte! Mluv jen! Posloucháme!“ volali jednotlivci, kdežto jiní křičeli: „Pst! – Tiše! Karel Weinfurt mluví!...“ Weinfurt ujal se znovu slova. „Teď tedy,“ pravil, „mluvím k vám, přátelé a kamarádi, jenom já a povídám, že jsem byl u bratra – že jsem tam...“ Nedomluvil. V okamžiku tom šlehla duší jeho zvláštní myšlenka, o které neměl až dosud ani zdání: napadloť mu, jak výhodné by bylo, kdyby si dělníci ze zvýšené mzdy aspoň částku ukládali do společné pokladny, z kteréž by mohli býti podporováni buď nemocní nebo vdovy neb sirotci. Za našich dnů, kdy není snad stavu a řemesla, jež by neměly podobných podpůrných pokladen, kdy jest každý druhý třetí člověk u nějaké pojišťující společnosti pro ten neb onen případ pojištěn neb aspoň členem nějakého podporujícího spolku, slovem za našich dnů, kdy skoro každý pamatuje až snad příliš na budoucnost, na svou rodinu atd. a snaží se, seč prostředky stačí, zabezpečiti sebe a své nejmilejší aspoň pro případy nejhorší, zdá se býti právě naznačená myšlenka Weinfurtova čímsi tak všedním a obyčejným, co nestojí ani za zmínku. Avšak v době, kdy nikdo na budoucnost nepomýšlel, kdy nikdo nespořil, kdy nikomu ani nenapadlo, že jest zítra neb pozejtří také den, kdy může potřebovati, co byl dnes přebytečného promarnil – v takové době musila myšlenka tak velkého dosahu na člověka, jakým byl Weinfurt, který byl již po leta polo instinktivně, polo uvědoměle přemítal o zlepšení osudu dělnictva, působiti nejinak nežli jako jasný blesk, který zbloudivšímu náhle osvítí cestu, kterou byl ve tmě po delší čas marně hledal. Weinfurt zůstal jako ztrnulý. Zasmušilou tvář jeho přeletěl mimovolný úsměv, oči se mu rozjiskřily radostí; ale hned nato se zdálo, jako by jej pojímala závrať... „Probůh, – co to?!“ vzkřiknul kdosi z davu, jenž byl s Weinfurta oči nespustil. „Weinfurtovi je špatně!“ dodal jiný. „Weinfurt omdlévá!“ vzkřikl třetí. „Honem vodu! Zadržte ho – ať nepadne!“ křičeli jiní, vzdálenější, na ty, kdož se nalézali Weinfurtovi nejblíže. Weinfurt však se opřel jednou rukou o roh stolu, u něhož stál, a vzpřímiv se zvolal povznešeným hlasem, takže jej bylo slyšeti na dvě stě kroků daleko: „Ne, ne, kamarádi a přátelé! Mně nic není – buďte bez starosti...“ Celý dav, jenž se byl předtím jako oul medáků rozhlučel, po těchto slovech ztichnul a Weinfurt hlasem poněkud mírnějším pokračoval: „Napadloť mi právě, co může nám všem – i našim vdovám a sirotkům prospěti...“ „Našim vdovám? Našim sirotkům?“ vpadl sopránový hlas, patrně hlas nějakého výrostka. „Cožpak Weinfurt zanechá také sirotky?“ dodal ousměšně hlas basový. Dav hlasitě se rozesmál. Praneviňoučký tento vtip, vlastně pouhá narážka na Weinfurtovo staromládenectví, dala myšlenkám skoro všech přítomných zcela jiný směr. Většina se ještě smála, když prodral se davem malý vychrtlý, asi padesátiletý mužík ve vybledlé zelené kamizole a s ploskou čepicí na hlavě až k Weinfurtovi a sípavým hlasem ku shromážděným takto promluvil: „Kamarádi a přátelé! Weinfurt je dnes ňák připitomělý – proto k vám promluvím já!...“ „Kdo to?“ ozvalo se několik hlasů z davu. „Starý Vebrouš!“ odpovědělo několik jiných hlasů. „Vždyť my ho nevidíme!“ „Je posud jako záprteček!?“ křičeli někteří. „Zvedněte ho na stůl!“ pokřikováno se všech stran. nejbližším okolí Weinfurtově nastal ruch a šum. Někteří vtírajícího se Vebrouše odstrkovali, jiní jej tahali blíže a ještě jiní jej už brali pod paží, chtějíce jej postaviti na stůl. „Co mu to napadá?! Weinfurt ještě nedomluvil!“ volal kdosi vážně z davu. „Nepouštějte ho ku stolu!“ „Odstrčte – odkopněte ho!“ „Vždycky se vtírá – ten zrzavý halama!“ hulákáno s různých stran. Zrzavý záprteček však už stál na stole. Byl to mužík výrazné bezvousé tváře, sivých očí, orlího nosu a prošedivělých už vlasů. Šermuje rukama v povětří, snažil se sípavým hlasem svým překřičeti hlučící dav. Někteří jej tahali se stolu, jiní zase jej bránili – jen Weinfurt stál v davu klidně, jako by se ho výtržnost ta nikterak netýkala. Hluk a vřava se množí. Nyní už není v celém davu snad ani jediného hrdla, které by nebylo své nevrlosti, nevoli, hněvu, rozpustilosti neb podobnému pocitu nějakým výkřikem již několikráte ulevilo. Jeden křičí přes druhého, takže není slyšeti nežli temný hukot hlasů, z něhož se vyhupujou jen jednotlivá slova neb nanejvýš úryvkovité, jen zčásti srozumitelné neb naprosto nesouvislé věty. Po malé chvíli překřiknul Weinfurt mocným hlasem vřavu. „Dovolte, kamarádi a přátelé!“ zvolal, uživ obvyklého a dle všeho oblíbeného oslovení. „Starý Vebrouš chce mluvit! – Nechme ho mluvit! Nebraňme mu!“ „Pravda, pravda! Nebraňme mu!“ křičeli někteří. „Ne – ne! Vždyť je žvástal! Stáhněte ho! – Sražte ho se stolu!“ „Ale vždyť přece musíme každého vyslechnout, kdo nám chce něco povědít!“ vzkřiknul poznovu Weinfurt, načež dodal hlasem skoro až prosebným: „A proto vás prosřln, kamarádi a přátelé, – nechte ho mluvit...“ „Ať tedy mluví! Ať mluví!“ ozvalo se několik hlasů, načež hluk a vřava poněkud se tiší. Avšak zrzavý Vebrouš nebyl čekal na dovolení k mluvení. Stoje na stole rozkročen a jsa s několika stran za nohy, za ruce, za nohavice a rukávy tahán, mluvil šermuje rukama sípavým svým hlasem už po několik minut, aniž by mu byl někdo rozuměl. Teprve když se hluk počal tišiti, bylo rozuměti aspoň úryvkovitým větám; mluvilť asi takto: „A jak vám, kamarádi a přátelé, povídám – nedejme se nikdy a nikým opentlit a obalamutit – ani čertem ani ďáblem, ani Weinfurtem Richardem, ani Weinfurtem Karlem!... Já jsem jako ten kníže Brunclík – i já mám meč, a kdybych chtěl – i já bych moh říci: „Všem hlava dolů!“ a hlavy všech by se skutálily jako makovice... Ale já mám s nimi útrpnost; neboť, jak svaté evangelium povídá, oni nevědí, co činí... Kdyby věděli, co činí, věděli by také, že jsem nevyšel do světa jako kníže Brunclík, abych se dal na pustém ostrově odnést ptákem Nohem, – že jsem nepomáhal lvu v patálii s osmihlavým drakem, – že jsem neputoval se lvem k dračímu zámku, kde měl strašný drak ukrytou spanilou princeznu Afriku, která měla od poledne až do večera hadí nohy... Jak povídám –, kdyby věděli, co činí, věděli by také, že jsem princeznu tu nevysvobodil; ale že mám přece takový meč jako měl kníže Brunclík a že mečem tím potru každého, kdo se mi na odpor postaví, nechť je sám nebo má za sebou celou armádu draků, potvor, štírů, hadů a jiných oblud... Můj meč – to je můj jazyk a – já jsem jako Brunclík... Ale já dnes ještě „Všem hlava dolů!“ neřeknu! Ne, ne – neřeknu – nebo jak už jsem řek, – hlavy všech skutálily by se jako makovice... Já dnes říkám jen tolik, abychom se nedali nikdy a nikým opentlit a obalamutit, nechť je čert nebo ďábel – Weinfurt Richard nebo Weinfurt Karel...“ Podivný řečník, jenž byl zmotanou svou řeč zahájil za hluku a vřavy, dokončil ji za neobyčejného ticha. Zdálo se, že buď všickni neb aspoň většina posluchačů tušila, že chce Vebrouš, starý to odpůrce Weinfurtův, něco důležitého a závažného pověděti, a již z prvních jeho slov bylo nade vši pochybnost zřejmo, že zahajuje útok proti oběma Weinfurtům. Karel Weinfurt však stál klidně se založenýma rukama u stolu a naslouchal řeči svého odpůrce pozorně, ba napnutě; v zasmušilé tváři jeho i nyní ještě ani sval se nepohnul. Zdálo se, že ví, oč jde, a jak si má počínati, by odpůrce svého zkrotil nebo neškodným učinil. A proto vyčkal, až zakoktávajícímu se řečníku, kterýž byl až dosud vlastně nic podstatného nepronesl, dojde dech, což se konečně také stalo. Sotva řečník umlkl, ozvalo se z davu několik hlasů. „Starý Vebrouš má pravdu!“ zvolali někteří. „Nevěřme nikomu!“ křičeli jiní. „Nedejme se nikým opentlit – nedejme se obalamutit!“ řvalo asi dvacet mužů jeden přes druhého. Teprve nyní se ozval Weinfurt. „Pravda! Nevěřme nikomu!“ zvolal mocným hlasem, že ho bylo slyšeti skoro na tři sta kroků. „Nevěřme nikomu dokud nás nepřesvědčí!“ „Nevěřme – nevěřme!“ hulákali jedni. „Dokud nás nepřesvědčí!“ řvali druzí. Po několik okamžiků trvala pekelná vřava. Jeden křičel přes druhého – každý něco věděl, každý povídal, křičel nebo řval a – nikdo neposlouchal. Se vzornou trpělivostí vyčkal Weinfurt, až se hluk počal zase tišiti, načež zvolal hlasitě: „Kdo chce tedy mluvit teď?! Kdo nás chce přesvědčit?!“ „Já – já – já!“ ozvalo se asi patnáct nebo dvacet hlasů. „Vždyť ale Weinfurt nedomluvil!“ volali někteří. „Ať tedy mluví dříve Weinfurt!“ hulákali jiní. „Weinfurt! Weinfurt – ať mluví!“ zaznělo hned nato skoro jednomyslně. Po tomto výkřiku strhli někteří starého Vebrouše, kterýž byl v největší vřavě neustále sípavým svým hlasem něco vykládal, aniž by ho byl někdo poslouchal, se stolu. Vebrouš se bránil, seč byl, – někteří z jeho přívrženců mu pomáhali; ale nic naplat! Několik svalovitých pěstí nejlepších přátel Weinfurtových jej odtrhlo od stolu, za nějž se byl zachytil, a odvleklo za dav, kde jej někteří drželi, aby se nedral kupředu. Weinfurt byl zatím vyskočil na stůl a počal navzdor panující vřavě mluviti. „Chcete-li, kamarádi a přátelé,“ pravil, „abych mluvil, musíte být aspoň tak tiši jako jindy – abyste mne slyšeli... Vždyť přece nemám plíce z juchty a hlas jako bejček, abych vás překřičel...“ Drastické toto porovnání působilo na posluchačstvo jako duchaplný obrat řečnický na posluchače blaseované. Pustý, ale přece poněkud tlumený smích zazněl v odpověď; vřava a hluk počaly se tišiti, a Weinfurt ve své řeči pokračoval – – – – – Končíme zvláštní tuto scénu násilně. Zdáť se nám, že čtenář dovede si učiniti z pouhého nástinu aspoň poněkud věrný obraz o podivném parlamentárním životě, jakému holdováno v kruzích dělnictva továrního před více nežli půl věkem. Primitivnost, naivnost, nesouvislost, zmatenost, ba i jakýsi druh pitomosti byly hlavními známkami podobných schůzí. Kdo nebyl obrněn železnou trpělivostí, kdo neměl zdravých plic, turovitého hlasu a nedovedl se vpraviti v primitivnost názorů svých posluchačů, nesvedl v takových schůzích ničeho. Karel Weinfurt vynikal mnohou vlastností, které bylo nevyhnutelně potřebí, aby přivedl ve shromáždění takových lidí své náhledy k platnosti. Byl člověk přímý, pravdomluvný a poctivý; požíval důvěry svých spoludělníků, kamarádů a přátel, jak je tituloval; znal tyto své kamarády a přátele, dovedl vyhověti jejich choutkám, zvykům, mravům i nemravům, dovedl se vpraviti v jejich názory a tak také až dosud i přes nejprudší odpor vždycky své náhledy k platnosti přivedl. Že to ostatně nebylo tak snadné, jak by se snad domníval mnohý, kdo spouští se zřetele dobu a ráz lidí, o kterých jest řeč, vysvítá z náčrtku, jejž jsme byli podali dle hodnověrných zpráv očitých svědků. Weinfurt zahájil svůj výklad rovněž tak bezvýznamně a všeobecně, jako jsme toho byli už podali ukázky. Mluvil pomalu, vážně a pohodlně. Nedbal toho ani dost málo, že byl i nyní zas občas vyrušován, nýbrž pokračoval ve svém široce založeném a rovněž tak rozvinovaném výkladu s trpělivostí přímo sisyfovskou. Za našich dnů, kdy pracuje se s bleskem o závod, kdy myslí, cítí a mluví se tak rychle, že sotva stačíme vlastní své myšlenky analysovati, city své sledovati a slova svá kontrolovati, – za našich dnů, kdy každý úzkostlivě skrblí každým okamžikem času, kdy provádíme v jediném roce, k čemu bylo před více nežli půl věkem potřebí skoro celého století, kdy stavíme monumentální budovy, obrovské mosty, velkolepé průplavy, tunely atd. jen asi po tolik právě let, kolik století by bylo tenkráte ku provedení potřebí, – slovem v době všeobecného chvatu, zimniční práce a horečného napínání sil, není tak snadno vpraviti se v dobu pohodlného, tradicionelně líného a jen občas k rychlejšímu tempu popoháněného života vůbec, jaký panoval za starých a přece nedávných ještě časů, kdy s ruční prací lidskou nekonkurovala ještě pára a elektřina, a nebylo četných a různých těch motorů, kterýmiž se život moderní liší od života oněch dob. Čtenáře našich dob musil by prostodušný, rozvláčný výklad Weinfurtův, kdybychom jej podali věrně, v nejvyšší míře nuditi, a jediné z té příčiny obmezujeme se zde na pouhé sumární naznačení toho, co následovalo. Weinfurt mluvil asi půl hodiny všeobecně. Byl nesčetněkráte vyrušen, ale vždy zase vhodným nějakým drastickým obratem upoutal pozornost posluchačů, takže mohl dále mluviti. Z počátku ozývaly se také dosti četné hlasy nesouhlasu, ba odporu; byly však opáčnými projevy buď paralysovány nebo překřičeny. Teprve když přistoupil Weinfurt k vlastnímu jádru věci, když počal vykládati, jak v duši jeho včerejší náhled uzrával a později se zase cizím vlivem měnil, upoutal pozornost skoro všech posluchačů aspoň tak dalece, že jej poslouchali, jako kdyby jim byl vypravoval drastickým způsobem nějakou smutnou, sentimentální, truchlivou neb dobrodružnou historii – tehdá nejmilejší duševní pochoutky skoro všech vrstev obyvatelstva. Weinfurt vykládal, jak jsme byli už připomenuli, poctivě a upřímně. Vylíčil podrobně, proč byl včera proti provedení bratrova plánu, uvedl šíře hlavní důvody, kterýmiž byl den předtím dělníky přesvědčil, a počal pak vykládati, jak byl k bratrovi povolán, a vypravoval obšírně a zároveň upřímně a pravdivě vše, o čem a jak byl s bratrem Richardem jednal. Nezamlčel ničeho. Nekladl důrazu ani na svůj odpor, ani na naléhání svého bratra; nesnažil se postaviti ni sebe, ni bratra do světla příznivějšího, slovem reprodukoval vše, pokud se ještě pamatoval, právě jen tak, jak se bylo událo. Rozumí se samo sebou, že musil přitom užiti všech výpomocných prostředků, kterýmiž jest jediné možno učiniti se ve věcech tohoto druhu srozumitelným lidem nevzdělaným a nemajícím o tom všem hrubě ani ponětí. Mluvil nebo lépe řečeno vykládal, abychom tak řekli, způsobem šosáckopedagogickým – pomalu, pohodlně, trpělivě a zároveň rozvláčně, až posléze většina posluchačů pochopila nejen, oč jde, nýbrž nabyla také přesvědčení o všem, co zdálo se býti z počátku temným, nesrozumitelným, nepochopitelným. Čeho mnozí moderní řečníci docilujou rafinovanými, na oklamání a ošálení rozumu a citu vypočtěnými a podle všech pravidel umění orátorského pracovanými skvělými řečmi: – získání souhlasu nedůvěřivých a původně odmítavých posluchačů –, docílil Karel Weinfurt upřímností a pravdomluvností. Z počátku roztržití a nedůvěřiví posluchači počali se znenáhla o věc interesovati; jeden po druhém počal tomu neb onomu momentu přikládati víry, naslouchal pozorněji a pomalu i pochopoval, takže posléze, když Weinfurt výklad svůj skončil, vypukli skoro všickni v jásot. „Weinfurt má pravdu, – svátou pravdu!... Weinfurt je poctivý muž – upřímný kamarád!“ hulákáno se všech stran. Toliko starý Vebrouš a někteří z jeho nejdůvěrnějších přátel nezdáli se býti ani nyní ještě přesvědčeni. Vebrouš byl se na počátku Weinfurtovy řeči ze všech sil namáhal vytrhnouti se z rukou přátel Weinfurtových, kteří jej byli z davu odvlekli; ale jsa slabší, nedovedl toho a oddal se s resignací svému osudu. Ztichl a přátelé Weinfurtovi, majíce za to, že je zkrocen, pustili jej. Vebrouš zůstal tich jako pěna; ale oko jeho plálo zimničným ohněm. Přátelé jeho, nedbajíce hrubě, co Weinfurt vykládá, připlížili se z davu jeden po druhém blíže k Vebroušovi, takže – když Weinfurt skončil, tvořili zvláštní skupení nespokojenců, číhajících na vhodný okamžik k odporu. Okamžik ten naskytnul se za několik minut po ukončení řeči Weinfurtovy. Hulákající dav, nasytiv se projevů souhlasu, poněkud ztichl a počal se rozstupovati – Weinfurt seskočil se stolu; ale v témž okamžiku ozval se sípavý hlas Vebroušuv. „Toť klam a šalba! Nevěřte mu – vždyť je to bratr! Mluví jen pro bratra a pro sebe!“ Tentokráte se však Vebrouš nepotázal s dobrou. Nepoměrná většina souhlasila s Weinfurtem; toliko asi deset dělníků zdálo se býti téhož neb aspoň podobného náhledu jako Vebrouš. Sotva byl Vebrouš neprozřetelná slova ta vyslovil, vrhlo se několik přátel Weinfurtových proti němn. Jeden ho uchopil za krk a povalil na zem. Přátelé Vebroušovi strhli korybantský hluk a počali Vebrouše brániti. Nastala pekelná vřava. V několika okamžicích rvalo se asi dvacet nebo pětadvacet lidí: mladí i staří, silní i slabí. Byla to však rvačka, ve které jen málokdo věděl, kdo jest odpůrcem. Takořka slepě udíleny rány pěstí každému, kdo se právě pod ruku namanul – kdo byl hbitým a zručným, uhýbal se a uštědřoval rány komukoli, nechť nejlepšímu příteli nebo nejúhlavnějšímu odpůrci, slovem byla to rvačka spíše pro surovou zábavu nežli z jakékoliv jiné pohnutky, jaké bývaly tehdá mezi lidem velice oblíbeny. Tentokráte však byla rvačka tímto způsobem pouze zahájena. Několik pádných ran, několik prudkých štulců a několikeré vzájemné vykrákání za uši nebo za vlasy rozplamenilo rvoucí se v takové míře, že hluk přecházel v divoký ryk a rány padaly s dvoj-, ba trojnásobnou rychlostí a byly vždy pádnější, bezohlednější, surovější, – až pak posléze kdosi úpěnlivě vykřikl: „Ježíš Marja – někdo mi vyrazil oko!“ Výkřik ten, ačkoli skoro až zoufalý, nikoho nezarazil, nikoho nepomátl. Buď že jej mnozí přeslechli nebo pokládali za válečnou lest – rvačka trvala s nezměněnou zuřivostí dále. Toliko Weinfurt, zaslechnuv připomenutý výkřik, snažil se rváče utišiti. Napomínal, žádal, prosil, vyhrožoval – křiče přitom, seč hrdlo stačilo; ale nic naplat!... Někteří ho skutečně pro hluk neslyšeli; jiní sice slyšeli, ale těmto byla v okamžiku tom pustá rvačka milejší nežli deset Weinfurtů – a tak zuřil boj dále. Weinfurt snažil se tudíž získati aspoň ty, kdož se rvačky nesúčastnili a z blízka nebo z dálky jen se dívali. Ale i na ty zůstalo napomínání Weinfurtovo, aby rvoucí se soudruhy roztrhli, bez účinku: divadlo, jaké jim rvačka poskytovala, bylo příliš oblíbené. Weinfurt užil tedy prostředku universálního, kterému tehdá tento druh lidí jen zřídka kdy odolal. Vyskočil totiž opět na stůl a houknul mezi rvoucí a dívající se tato slova: „Dáte-li pokoj, – dám vyvalit dva nebo tři sudy piva – na bratrův účet!“ Všeobecná pitka na cizí účet byl talisman, kterýmž bylo možno mnohdy utišiti rozpoutané vášně a náruživosti lidí již zpitých a tudíž ve stavu více méně nepříčetném; na lidi, rvoucí se takměř pro pouhou zábavu, působila tato slova Weinfurtova přímo zázračně. Kdo je zaslechl, ustal ve rvačce okamžitě – kdo jich nezaslechl přímo z úst Weinfurtových, vyslechl je několikráte opakované z úst svých soudruhů, kteří vypukli v divoký jásot. V několika okamžicích bylo po rvačce. Weinfurt seskočil se stolu a pospíšil do hospůdky jen několik kroků od podivného sněmoviště pod širým nebem vzdálené, aby slibu svému dostál. V několika minutách byly skutečně tři sudy piva vyvaleny ze sklepa a pitka zahájena... Ve čtvrt hodině mělo sněmoviště zcela jiný ráz. Všechny stoly, které se tu nalézaly, byly obsazeny, a poněvadž nestačily, rozložili se někteří důvěrnější přátelé a známí v menších skupinách po vlhké zemi kolem sudů a asi dvacet džbánů kolovalo z ruky do ruky. Nikdo nedbal, že už je asi třetí hodina odpolední a že neměl od rána ničeho v ústech; nikdo nedbal, že jest zem zvlhlá a místy že leží roztávající sníh, – krásných šatů, kterých nikdo neměl, nikdo nepomazal, bujné zdraví, kterémuž se většina těšila, neznalo žádných starostí a ohledů ve příčině tělesného blaha. A tak zahájena pitka pod širým nebem, pod lysými stromy a za chladné vlhké povětrnosti listopadové; neboť přes to vše, že slunce svítilo, vál přece občas podobně mrazivý vítr jako den předtím. Weinfurt zůstal v hostinci. Byltě v nejvyšší míře unaven a rád, že ho nikdo nenásledoval. Zasedl za stůl a poručil si trochu polévky, kus masa a pintu piva. Snědl vše hltavě a zapil několika doušky – pak vstal, a přecházeje volným krokem po prázdné hospůdce, přemítal o základní myšlence, která mu byla, právě když byl k dělníkům mluvil, napadla. tu dobu nebylo v Čechách ještě žádných spořitelen – neboť spořitelna pražská vstoupila v život teprve v únoru roku 1825 a Weinfurt neměl o přípravných pracích ani zdání. Přemítal tudíž prozatím o způsobu, jakým by se dala myšlenka nejsnadněji provésti, – o prvních krocích ku zrealisování... Myšlenka sama o sobě zdála se mu býti tak prostá, jasná a zároveň prospěšná, že nemohl sám před sebou zatajiti podivení, jak to možné, že mu byla teprve nyní a to zcela náhodou napadla. Zato zdálo se mu býti provedení její nadmíru nesnadné. Nemělť posud ještě ani tušení o prvním kroku k jejímu zrealisování; vše zdálo se mu býti temné, chaotické, jako když se člověk dívá hustou mlhou v neznámý kraj, kde kmitá jasně a přece mihotavě nepatrné světélko. Čím více se snažil přemítati střízlivě a chladně, tím prudčeji vířily myšlenky jeho mozkem. Znenáhla zmocnil se ho nevysvětlitelný pocit úzkostlivosti; bylo mu asi jako člověku, jenž vznášeje se nad propastí tuší, že může se jediným odvážným skokem sice spasiti, ale nevidí, kam a jak má skočiti. Přemítal skoro hodinu. Zapomněl přitom na vše, co se bylo předtím zběhlo, ba pozapomněl i na popíjející dělníky pod širým nebem, takže přeslechl i hlasitější výkřiky, kterýmiž občas dávali svou radost najevo. Znenadání však jej v přemítání vyrušil divoký ryk. Přistoupil k oknu a vyhledí ven do zahrady, kde spatřil zvláštní divadlo. Veškeré již notně zpité dělnictvo obklopovalo jasan, s něhož hlavou dolů visel k vidlicovité větvi řemeny za obě nohy přivázaný – člověk... Dle všeho visel ubožák už po delší čas. Viselť již jaksi bez vlády se svislýma rukama, pootevřenými ústy a povypláznutým jazykem; tvář jeho byla už brunátná. Kdo muž ten byl, nemohl Weinfurt v prvním okamžiku rozeznati; fysiognomie ubožáka měla obrácením tváře, skoro do modrohněda zbarvené a největší zděšení jevící, ráz tak cizí, že by nebyl ani vlastního bratra poznal. Hněv a lítost zavířily duší Weinfurtovou; vědělť, že to jeden z oněch surových žertů, jakýmiž si soudruhové při pitkách i jiných rozmarných a veselých příležitostech krátívali čas, – a proto bez odkladu vyrazil z hospůdky, by brutální kratochvíli konec učinil. Jakmile jej zpití dělníci zhledli, vypukli v divoký jásot. „Weinfurt jde na komedii!“ křičeli jedni. „S místa, s místa!“ napomínali jiní; „Weinfurt musí vidět komedii zblízka!“ Dav se rozstoupil, takže se mohl Weinfurt přiblížiti k jasanu až asi na pět kroků; ale zde jej chytilo několik rozpracovaných, svalovitých rukou... „Ani o krok dálek zvolal jeden muž, obemknuv Weinfurta kolem pasu. „Dříve musíš vyslechnout kázání,“ připomenul jiný, jenž byl chopil Weinfurta za ruku. „A teprve potom si můžeš dělat, co budeš chtít!“ dodal třetí, uchopiv Weinfurta za druhou ruku tak pevně, jako by ji svíraly železné kleště. Weinfurt vida nezbytí zůstal státi a pohledl pozorněji na ubožáka se stromu hlavou dolů visícího. Poznal starého Vebrouše; zároveň také pochopil, že provádí se surový žert ten k vlastní jeho poctě. „Pusťte ho! Netrapte ho, kamarádi!“ zvolal rozechvěným hlasem. „Ne, ne! – Až po kázání – až po kázání!“ hulákali v odpověď někteří. Starý Vebrouš, poznav Weinfurtův hlas, počal sebou křečovitě zmítati, jako by se chtěl z děsné vazby vyprostiti. Šermoval rukama, chytal se tou neb onou rukou za tělo, aby se tak mohl snáze přemetnouti do výše a zachytiti některé větve; – úpěl, řičel a chrochtal; tvář jeho vždy více modrala a vypoulené oči divoce se koulely, takže bylo hrozno dívati se na jeho muka. Z přátel jeho však se nikdo neodvážil přispěti mu ku pomoci. Byliť v nepoměrné menšině a věděli, že by musili podlehnouti, kdyby se opřeli, – tvářili se tudíž lhostejnými, kdežto odpůrci Vebroušovi každou chvíli vypukali v divoký, ohlušující jásot. Weinfurt se chtěl vymknouti z rukou svalovitých mužů – nejlepších svých přátel, kteří mu toto divadlo připravili ale přestože vynikal nad jiné tělesnou silou, nesvedl více, nežli že se posunul asi o půl kroku kupředu. Přátelé drželi jej tak pevně, že mu nezbývalo než oddati se prozatím v nezbytnost a vyslechnouti kázání. Jeden z dělníků, a sice Matěj Tomášů, jeden z nejupřímnějších přátel Weinfurtových, muž asi padesátiletý, výrazné, skoro divoké, hustým černým vousem zarostlé tváře, vyskočil na nejbližší stůl a počal basovým hlasem kázati. „Přátelé a kamarádi!“ počal, jak bylo ve zvyku oslovovati každé shromáždění tohoto druhu. Přátelé a kamarádi, – tuhle na tom stromě vidíte viset podivné zvíře – živý meč knížete Brunclíka –, jemuž nechť světlo věčné svítí!“ Z davu zazněl v odpověď na tuto zúmyslně zkomolenou introdukci sveřepý smích; kazatel však hromovým svým hlasem pokračoval: „A živý tento meč, kterým se seká jenom do jitrnic, narodil se – abych nelhal – už tenkrát, když svátý Petr chodil ještě v dřevěnkách na špyl. – Já byl na jeho křtinách a znám ho tedy, jako zná každý špylák svůj cep... Nedivte se mu, že visí teď jako netopýr na kostelní věži! Kdyby byl sýkorou“, přesekal by si svou lískovkou řemeny a ulít by do nebe jako pitomý andělíček...“ Opět divoký smích. Kazatel však ve své směsici nesmyslů pokračoval: „A jak vám povídám – já ten živý meč znám od narození – Narodili jsme se oba zrovna před tou velkou vodou, když teklo i pánům do bot... Už tenkrát neuměl než všemhlavadolovat a všemhlavadoloval tak dlouho, až jsme mu dnes ukázali, jak vypadá sám, když má hlavu dole...“ Z davu zazněl poznovu divoký smích. Někteří dávali i jinak svůj souhlas najevo. Kazatel pokračoval: „Ale nemyslete si, přátelé a kamarádi, že je náš živý meč jen tak ledacos. Je z rodu panského – tatík jeho byl hadrník a matka hadrnice... Zůstávali u Karasů. A když jim živý meč dorostl, přivedli mu za ženu hadrnici a oženili ho... A tak by byl hnedle celý rod hadrařil, kdyby se nebyl nad živým mečem už dříve pámbu smiloval a nebyl z něho udělal štrajchpudlíka...“ Tentokráte zazněl z davu smích a jásot tak bouřlivý, že přehlušil celou řadu slov, jež byl kazatel ještě pronesl. Slovo štrajchpudlík, největší urážka, která se tehdá mohla tiskaři metnouti v tvář, mělo tentokráte, když je byl žertem pronesl sám tiskař, na rozjařené tiskaře účinek zcela opačný; pojaliť je jako žert a uvítali ohlušující vřavou, takže kazatel mohl teprve po chvíli ve svém nesmyslném kázání pokračovati. „A jak jsem vám, kamarádi a přátelé, už povídal,“ vykládal dále, „náš živý meč není jen tak ledacos. Umí pít jako holandr a píval jindy, až to ženu dopalovalo. Rvali se každý den, každou noc – já to viděl na vlastní oči... Žena mu vždycky nakrákala!... Jen jednou – už je tomu asi patnáct let – opřel se ženě jako Samson. Bylo to v neděli. Přišel domů zpitý a žena začala láteřit. Poslouchal láteření jako trpělivý Job; ale když žena nepřestávala, počal všemhlavadolovat. Žena se dopálila, popadla sekáček a hodila po muži. Trefila ho do čela, ale sekáček odskočil. Náš živý meč popad sekáček a hodil ho po ženě. Trefil ji také do hlavy, ale sekáček neodskočil – zůstal vězet v hlavě... Žena vyběhla na dvůr. ,Ježíš – Marja – Josef! Můj muž mne chce zabít,‘ křičela... Sousedi a sousedky se sběhli, vrazili do komory a počali muže, jako kdo mohl, tepat. Muž se bránil a křičel. Žena zaslechla jeho křik – rázem vytrhla sekáček z lebky, vrazila do komory a s pokřikem ,Jak!? – vy mi chcete muže zabít!?‘ vymlátila za chvíli všechny až na dvůr... Muž jí potom vymyl a zavázal ránu – a večer tancovali spolu vrták...“ Prosté toto vypravování bez obvyklého nesmyslného vtipu minulo se na posluchačstvo úplně účinku. Nikdo se nezasmál, nikdo nezajásal a kazatel rozmrzen seskočil se stolu. Teprve nyní vypukl dav zase v pekelný hluk. „Kdo chce kázat?!“ voláno se všech stran. Nastal zmatek, kterého Weinfurt použil. Vymknuv se z rukou svých přátel, přiskočil k Vebroušovi, a popadnuv jej za krk a hlavu, vyzvedl jej do výše, takže se mohl Vebrouš zachytit za větev a vyšinouti na větev silnější a usednouti. Tím byla komedie u konce. „Dost už – dost!“ volali někteří z rozvážlivějších. „Weinfurt už se nechce dívat – Weinfurt už nechce poslouchat!...“ Zatím byl Weinfurt pomohl Vebroušovi odvázati řemeny, kterýmiž byl k vidlicovité větvi přivázán. Vebrouš skočil dolů... Sklesl k zemi. Chtěl se sice vztýčiti, ale nemohl, nohy mu pro okamžik vypověděly službu. Někteří mu pomáhali vstáti; ale nic naplat – Vebrouš nemohl se na nohy postaviti. „Odnesme ho do hospody!“ vzkřikl kdosi. Bez odkladu chopilo se několik mužů Vebrouše a nesli jej do hospody. Většina ostatních je následovala. Jen Weinfurt zůstal státi a díval se smutně za davem. Co dělo se v jeho duši, nelze vypsati. Vědělť, že s lidmi, mezi kterýmiž se právě nalézal, nelze nyní pranic svésti, a proto obrátil se pomalu k odchodu. Sotva však byl dospěl k východu ze zahrady, pustilo se za ním asi osm nebo deset mužů. „Však ty nám neuklouzneš!“ křičeli. Někteří, dohonivše jej, zastoupili mu cestu. „Co chcete?“ optal se Weinfurt nevrle. „Zůstaň mezi námi!“ řvali jedni. „Nebo nám dej vyvalit ještě jeden sud!“ hulákali jiní. Weinfurt byl chvíli na rozpacích; nato se rozhodl: „Budiž!“ pravil. „Ještě jeden sud – ať vám jej šenkýř vyvalí!“ Divoký jásot zazněl v odpověď. Teprve nyní měl Weinfurt volnou cestu – opustil zahradu... Tak se skončilo sněmování tiskařů pod širým nebem – – Na vrácení se ku práci ještě téhož dne nebylo lze ani pomysli ti. Avšak dělnictvo bylo vším tím, co se bylo právě zběhlo, příznivě naladěno, a Weinfurt ani dost málo nepochyboval, že přijde následujícího dne jako jeden muž do práce a bude aspoň po nějaký čas pracovati, jak toho zájmy závodu bratrova okamžitě vyžadují. Půda pro zrealisování plánů bratrových byla tudíž náležitě zkypřena. Prozatím nedalo se nic více podnikat – stav věcí byl vcelku příznivý a musilo býti klidně vyčkáváno, co stane se následujícího dne. S těmi myšlenkami ubíral se Weinfurt dále směrem ku kostelíčku. Dospěv ku vchodu na hřbitůvek, zastavil se, jako by si byl něco vážného připomenul. Zasmušilá tvář jeho jevila neobyčejný smutek. Po chvíli se obrátil a vystoupil po několika schůdkách na hřbitov. K západu se chýlící slunce vrhalo již jen mdlé paprsky. Hřbitůvek se svými pozapadlými rovy, chudičkými kříži a jen několika nápadnějšími, ale nehrubě nákladnými pomníky a tabulkami ve zdech měl v žlutavé záři slunečních paprsků ráz nadmíru zádumčivý. S hlavou poněkud svěšenou ubíral se Weinfurt podle zdi k severu obrácené. Za chvíli zastavil se před pozapadlým rovem a zrak jeho utkvěl na zvetšelé, prachem a deštěm již skoro úplně nečitelnou učiněné černé tabulce ve zdi, na které bylo lze namahavě přečisti jen slovo Hrob Weinfurtův. Dlouho stál zde v myšlenky pohřížen bez pohnutí jako socha. Zrak jeho sesmekl se s tabulky na rov a utkvěl tu na zvadlém podzimním kvítku, jež z vrstvy sněhu den předtím napadlého vyčnívalo. Po chvíli se shýbnul, aby květinu utrhl; ale v témž okamžiku zaslechl za sebou rupot kroků a ohledl se. Spatřil starého Vebrouše. Dle všeho byl se Vebrouš v hospůdce, kam jej byli dělníci odnesli, poněkud zotavil a nepozorovaně vytratil. Ubíraje se k domovu podle hřbitova, byl tam přes nízkou hřbitovní zeď zahledl Weinfurtovu hlavu a vešel matným, vrávoravým krokem za ním. „Odpusť, Weinfurte!“ ujal se slova Vebrouš zkroušeným tónem. „Odpusť, že jsem ti už tolikrát ublížil. Tys přece jen muž dobrý a poctivý...“ Zasmušilou tváří Weinfurtovou přeletí lehynký úsměv uspokojení. „Pojď blíže, Vebrouši!“ pravil vlídně. „Smiřme se!“ Vebrouš vlekl se namahavě blíže, a octnuv se u hrobu, před nímž Weinfurt stál, podal Weinfurtovi mlčky ruku. Weinfurt ji upřímně stiskl. „Nediv se, Weinfurte,“ pravil Vebrouš, „že nikomu nevěřím. Sešedivěl jsem v týrání. Byl jsem týrán od každého, s kým jsem se setkal, – nevím proč, nevím zač, – a tak jsem zanevřel na celý svět – i na tebe... Odpusť mi to!“ „Vždyť já se na tebe nikdy nehoršil,“ míní Weinfurt klidně. „Ne – ne!“ vpadl Vebrouš. „Já ti často ubližoval – vždycky jsem byl proti tobě... A to jen proto, poněvadž jsem myslil, že jsi bratrův náhončí...“ „Já bratrův náhončí?“ opáčil dutě Weinfurt. „Odpusť – jsem upřímný,“ pokračoval Vebrouš; „já tak myslil...“ „A což když tě přesvědčím,“ míní Weinfurt... „Ne, ne – není třeba!“ „A přece!“ „Nuže tedy!“ dí Vebrouš na to. „Přísahej, žes nikdy nic nepodnikl proti nám – dělníkům...“ Weinfurt zvedl ruku do výše a pravil temným hlasem: „Přísahám u hrobu své matky, že jsem nikdy nic nepodnikl proti dělníkům, a přísahám, že nikdy nic proti nim nepodniknu...!“ „Teď tedy jsme a zůstaneme kamarády!“ zvolal Vebrouš, snaže se sípavému hlasu svému dodati přízvuku co možná vlídného a radostného. „Jsme a zůstaneme!“ opakoval Weinfurt monotonně, jako by se v myšlenkách zabýval zcela něčím jiným, než o čem byla právě řeč; ale přitom díval se starému, nyní smířenému odpůrci tak upřeně do očí, že si toho Vebrouš povšimnul. „Co se na mne tak díváš?“ optal se dutě. Weinfurt otázku tu přeslechl a mlčel. „Já se ti ještě nikdy nekoukal tak divně do očí, jako teď ty mně,“ pokračoval Vebrouš poněkud drsně; „proč tak na mne koukáš?“ Teprv nyní porozuměl Weinfurt otázce smířeného odpůrce. „Odpusť,“ pravil vlídně, aniž by byl zraku svého s očí Vebroušových odvrátil; „zamyslil jsem se...“ „A přitom se koukáš na mne jako kulich?“ Vebrouš na to s drsně rozmarným přízvukem. „Copak na mně vidíš?“ „Napadlo mi právě něco, co si nemohu vysvětlit a o čem bys mi mohl snad jen ty...“ „Mluv tedy!“ vpadl Vebrouš. Weinfurt chvíli váhal, pak pravil vážně a pomalu, jako by kladl na každé slůvko nemalou váhu: „Pověz mi, kamaráde, nenapadlo ti ještě nikdy, proč bývá v posledních letech dělnictvo tak často rozmrzelé?“ „To se ti jen zdá!“ Vebrouš na to. „Ne, ne, kamaráde,“ vykládá Weinfurt živěji. „Vždyť ty sám nejsi tím, čím jsi býval před lety...“ „Pravda, pravda,“ přikývl Vebrouš. „A právě teď,“ pokračoval Weinfurt, „když jsi mne vyzval, abych ti přisáhal, že jsem nikdy nic nepodnikl proti dělníkům, napadlo mi, že druhdy, když jsme byli mladší, nikdo z nás tak nemluvil, že něco podobného nikomu z nás ani nenapadlo...“ „Pravda, pravda,“ přikývl poznovu Vebrouš a Weinfurt pokračoval: „Jindy jsme byli spokojenější. Jen si vzpomeň, když jsem přišel do fabriky! Pamatuju se na všechno, jako by to bylo dnes, ačkoli jsem byl jen výrostek. Pamatuju se i na tebe, Vebrouši – bývals veselý, švarný a spokojený chlapík... Jen si vzpomeň! A tenkrát – přisámbůh – nikomu z nás dělníků, ať mladých nebo starších nebo nejstarších, ani nenapadlo mysliti na něco jiného než na kratochvil. Tenkráte nikdo nemudroval, nikdo nebroukal, nikdo nikoho proti nikomu nepopouzel! A tak tomu bylo po celou řadu let... Ale teď? Jen si vzpomeň, Vebrouši! Teď je už – dávno jinak! Ty sám jsi už po mnoho – mnoho let nevrlý a nespokojený –, a kde jen můžeš, podezříváš, rozsíváš nespokojenost a popuzuješ proti všemu, co se ti nezdá býti právě v pořádku.“ Vebrouš vyslechl Weinfurta zdánlivě netrpělivě, přešlapovalť s nohy na nohu; ale přece mu ani slůvka neušlo; neboť když Weinfurt domluvil, připomenul s neobyčejnou jistotou: „Pravda – každé slovo svátá pravda! Ale vždyť ty jsi, Weinfurte, právě takový jako já. I ty jsi býval švarný, veselý, spokojený chlapík, a teď už jsi dávno – dávno mrzout a murous – a zrovna jako já podezříváš, rozsíváš nespokojenost a popuzuješ proti všemu, co se ti nezdá býti v pořádku.“ „Nu – ano!“ Weinfurt na to upřímně a dobrosrdečné. „Nepopírám – vím to už dávno. Ale teprv dnes – teprv teď mi napadlo, proč asi tomu tak...“ Vebrouš, přešlapuje stále s nohy na nohu, pokrčil mlčky rameny; přemýšlivý výraz jeho tváře však byl důkazem, že snaží si v duchu záhadu tu vysvětliti. Náhle sebou prudce pohnul řka: „Eh – ke všem všudy – vždyť už nemohu ani na nohou stát! Brní mne v chodidlách a kolenech, jako by je mravenci prolízali... Musím si sednout!“ Poté se obrátil k nizoučké zídce, a dobelhav se k ní, posadil se na starý zbytek kamenného nějakého pomníku. Weinfurt mlčky a s jakousi soustrastí sledoval počínání soudruhovo. Zdálo se, že je mu muže toho líto. „Nu – mluv tedy jen dál,“ ozval se na to Vebrouš, „já poslouchám.“ Tentokráte pokrčil rameny Weinfurt. Byltě patrně pověděl vše, co bylo šlehlo jeho duší, a neobdržev od Vebrouše na své dotazy v odpověď nežli potvrzení svého pozorování, jal se přemítati. Také Vebrouš, jak se zdálo, přemítal. Zkříživ nohy přes sebe, díval se přímo před sebe na pozapadlý rov, pod nímž tlely kosti Weinfurtovy matky; Weinfurt zas, stoje několik kroků před Vebroušem, upíral zrak kamsi do dálky. Několik minut oba mlčeli. Zdálo se, že pokládají oba věc, o kteréž se byli rozhovořili, za dosti důležitou; výraz tváří jejich aspoň byl zanedlouho zřejmým důkazem, že přemítají vážně a opravdově. Náhle zvedl Vebrouš hlavu, a upřev svá sivá očka na Weinfurta, pravil s důrazem a chvatně: „Už vím, kamaráde, – už vím!“ „Nuže, mluv!“ Weinfurt na to. „Zdá se mi,“ pokračuje Vebrouš, „že stárneme...“ „Možná,“ odvětil táhlým tónem a jaksi nedůvěřivě Weinfurt. Vebrouš pokračoval: „Dokud jsme byli mladí, – prosím tě, kamaráde, – čehopak jsme se všímali?! Holek a tance, karet a kuželek... A napadne ti teď, ohlednout se po holce nebo si zarejdovat? Jen karty a kuželky ještě někdy – a jindy zas, a to nejčastěji – pitky – vždyť víš...“ Weinfurt kývl několikráte hlavou; ale tvář jeho jevila tutéž mírnou nedůvěru jako dříve. „Pravda, pravda!“ pokračoval Vebrouš horlivěji. „Tebe už dávno ani karty, ani kuželky, ani pitky netěší – tys tedy sestárnul dřív než já, ač jsi asi o dvacet let mladší... Já si ještě někdy rád přihnu – ale věř, už mi tak nechutná jako jindy... Co teď kamarádi chválí, že to malvaz, zdá se mi býti hořké jako pelyněk... Já bych teď nejraději seděl doma za pecí a mručel... Stárneme, kamaráde, stárneme!“ Zasmušilá tvář Weinfurtova při posledních slovech ještě více se zasmušila. Zdálo se, že mu byla poslední, poněkud trpce vyslovená slova soudruhova připomenula pomíjejícnost a nicotu lidského života. Chvíli setrval i on v mlčení, načež připomenul taktéž tónem elegickým, ba trpkým: „Pravda, kamaráde, – stárneme!“ „A dnes nebo zejtra může nám už kmotra smrt krky zakroutit,“ dodal Vebrouš jizlivě. Weinfurt neodpověděl. „A co z toho budeme mít, že jsme byli na světě,“ mudroval Vebrouš dále, „až nás tu budou někde u zdi červi žrát!? Brr...! Po mně běží mráz, když si na to vzpomenu – jak mne do té jámy šoupnou a zahrabou... Tobě by tvůj bratr – aby se neřeklo – vystrojil aspoň pěkný funus s muzikou – kamarádi by tě nesli na márách a bílé fábory by byly na křížku a lucernách – a po funuse by dal bratr vyvalit snad i deset sudů... Po mně by ani kohout nezakokrhal! Zenu jsem už pochoval, dětí nemám – kamarádů jen hrstku – a tak by mne snad jen ti kamarádi... Eh, což! Kdopak by na to myslil! Až se budou na nás červi pást, bude konec všemu trápení i soužení! Však on tomu ani tvůj bratr taky neujde – jak je bohat!...“ Weinfurt naslouchal primitivnímu tomu mudrování s nápadnou pozorností. Až dosud nebyl Vebrouše ještě nikdy slyšel takto mluviti; byltě Vebrouš člověk uštěpačný, žvavý a skoro vždy, kdykoli mluvil, proplítal rozumné, mnohdy i originelní nápady nesmyslnými, za vlasy přitaženými vtipy. Obyčejně se přitom potupně a jizlivě smál, jako by pokládal každého, kdo jej poslouchá, za polovičního blázna. Tentokráte však mluvil vážně, opravdově. Obvyklé rozvláčnosti arci se nevyhnul; ale vtip byl umírněný a smysl jasný. Weinfurt chvíli mlčel, pak podotknul taktéž vážně a opravdově: „Máš pravdu, kamaráde! Také můj bratr tomu neujde – jak je bohat!“ „Ale tvůj bratr, kamaráde, z toho aspoň něco měl,“ ujal se kvapně slova Vebrouš. „Aspoň se nenadřel jako my – jedl a pil, co hrdlo ráčilo, – pracoval, kdy chtěl – – Eh! aby do toho tisíc láteř! A po smrti budou se na něm červi zrovna tak pást jako na nás... Čím jsme si to my ubožáci zasloužili? Komu jsme ublížili? Proč a zač jsme byli v tomto slzavém údolí týráni a souženi – proč jsme – – Eh, dej pokoj se vším – já už toho mám po krk!...“ Weinfurt na tuto trhanou řeč neodpověděl; toliko zrak jeho, jenž byl před chvílí do dálky upřen, sesmekl se na tvář mluvícího soudruha a utkvěl na jeho očích. „Zas se na mne tak díváš jako kulich, když chce někoho vyťuvíkat?“ ozval se Vebrouš polo žertem, polo vyčítavým tónem. Weinfurt si přejel rukou tvář a mávnul pak rukou tou, jako by chtěl říci „Eh – nevyrušuj mne!“ Ale hned nato připomenul: „Máš pravdu, kamaráde! Stárneme a celý ten život nestojí za fatku... Člověk se plahočí, souží a trápí – a konec konců je, že se na něm červi napasou... Boháč i chuďas – dobrý i zlý – starý i mladý – vše jedno... Ale pročpak...“ Nedomluvil; Vebrouš, zvednuv prudce poněkud k prsoum nachýlenou hlavu, převzal mu s důrazem slovo: „... právě nás to trápí?“ Weinfurt pokrčil rameny; Vebrouš pokračoval: „Proč se neradujeme více ze života, jako jsme se radovávali? Proč je nám teď každá druhá věc, které jsme si druhdy ani nevšimli, proti srsti – proč o všem mudrujeme?!“ Weinfurt opět pokrčil rameny, jako by nevěděl, co odpověděti; ale odpověděl přece. „Pravda – mudrujeme,“ pravil temně. „Ale co je toho příčinou? – Proč mudrujeme? Proč?“ Tvář Vebroušovu přeletí při těchto slovech trpký úsměv. „Už jsem řekl, kamaráde,“ podotknul živě, „že stárneme... A protože nevíme proč, – mudrujeme... Uvidíš, že zanedlouho začneme mudrovat, proč jsme sestárli – proč jsme na světě, proč...“ Nedomluvil. Z nedaleké zahrady „U hvězdiček“ byl zazněl divoký pokřik, jenž Vebrouše vyrušil. Vebrouš prudce vstal, a ukázav rukou přes nízkou zídku hřbitovní směrem, odkud pokřik zazníval, pravil: „Slyšíš? Naši kamarádi nemudrujou!“ „Ale spokojeni přece nejsou, jako bývali,“ připomenul Weinfurt. Vebrouš chtěl něco odpověděti; ale v témže okamžiku vyhrnul se ze dvířek zahrady dav zpitých dělníků, nesoucích ve svém středu někoho na nosítkách. „Co to?“ zamumlal Weinfurt, upřev zrak svůj pozorně do dálky. „Nesou Matěje Tomášů,“ připomenul chladně Vebrouš, jenž byl stav věcí dříve přehledl než Weinfurt. „Nejspíš mu někdo přerazil hnáty nebo – dělají komedii...“ V témže okamžiku vyrazil ze dvířek zahrady jiný dav. První dav se obrátil a postavil se na odpor. Nastala rvačka. Matěj Tomášů seskočil s nosítek a vrávoral směrem ku hřbitovu. Někteří z druhého davu pustili se za ním a snažili se vléci jej nazpět; někteří z prvního davu jej bránili – ostatní se rvali. Smích, výkřiky a proklínání v divoké směsici dorážely na hřbitov, odkud se Weinfurt s Vebroušem přes zídku dívali. Po několik okamžiků situace se nezměnila; nato vytrhl se Matěj Tomášů svým protivníkům, a napnuv patrně všechny své síly, zabočil kolem rvoucích se nazpět a utíkal vrávoraje nazpět do zahrady. Někteří běželi za ním, jiní je zdržovali, ostatní se ještě chvíli rvali; na to zas všickni hulákajíce vhrnuli se nazpět do zahrady, odkud se byli vyhrnuli... Weinfurt a Vebrouš stáli ještě několik okamžiků beze slova, dívajíce se směrem k místu, kde byli dělníci zmizeli a odkud zazníval nyní již jen přitlumený lomoz a hluk. Poté se Vebrouš obrátil a pohledl Weinfurtovi do očí. Weinfurt chvíli mlčel, pak pravil vážně a tónem nevýslovně trpkým: „Je to také život, Vebrouši?“ „Ba arci,“ Vebrouš na to. „Radujou se, jak mohou – a my tu mudrujeme jako staré baby...“ „Pojďme tedy!“ pravil Weinfurt rozhodně a zároveň jaksi drsně, jako by se ho byla poslední slova Vebroušova nemile dotkla. „Ty se na mne hněváš, Weinfurte?“ ozval se Vebrouš tónem skoro až bolestným. „Ne, ne – nehněvám; ale už je čas.“... „Jsme tedy zase kamarádi, jako jsme bývali?“ ozval se Vebrouš tímže tónem jako před chvílí. „Jsme – a zůstaneme jimi!“ „Pojďme tedy!“ Šli. Weinfurt se ubíral napřed; Vebrouš, jemuž patrně nohy ještě brněly, belhal se za ním. U východu ze hřbitůvku se Weinfurt ohledl. Spatřil, že se byl soudruh zastavil u pozapadlého rovu bez kříže a bez jakéhokoli jiného označení. Stál se svěšenou hlavou, se svislýma rukama a s výrazem truchlivosti v drsné tváři. „Kdo tu leží?“ optal se Weinfurt jen tak mimoděk. „Žena,“ odvětil temně a zajíkavě Vebrouš, a dvé slzí skanulo mu po špinavě zažloutlé líci. Prostý výjev ten Weinfurta dojal. Znal Vebrouše jakožto posměvačka a smíška, jenž svými zmotanými, mnohdy i surovými úsměšky nikoho neušetřil, a nikdy by se byl do něho nenadál, že dovede také nad hrobem zaplakati. I popošel několik kroků nazpět, a položiv Vebroušovi ruku na rameno, pravil: „Tys měl tedy svou ženu rád?!“ „K smrti rád,“ zamumlal Vebrouš. „Není tedy pravda, co dnes Matěj Tomášů kázal...“ Vebrouš chvíli mlčel, pak odpověděl temně: „Pravda!“ „Není možná!“ Weinfurt na to. „A přece svátá pravda. Tomášů nelhal...“ Tentokráte se odmlčel Weinfurt. Zdálo se mu, že nemůže býti ani pravda, co byl právě slyšel, a přece zas nechápal, proč by se Vebrouš přiznával k věcem nehrubě lichotivým. Také Vebrouš chvíli mlčel, načež přejev rukou přes tvář, pravil: „Vidíš, kamaráde, to je tak: já byl člověk zlý, zpupný, surový, a přece jsem měl ženu rád. Nevím proč – ale měl jsem ji rád, ač jsem jí dělal skoro všechno na příkoř. Hádávali a rvali jsme se den co den – ona chtěla, abych ved život spořádaný, – já zas hýřil – vždyť víš... Kdybych teď moh, vyhrabal bych ji z hrobu a nosil na rukou... Tak se mi po ní stýská – tak je mi pusto! Ale pojďme, pojďme – zdá se mi, že bych se tu jako dítě rozplakal...“ Vebrouš se zajikl; ale nehnul se s místa, a dříve nežli Weinfurt něco připomenul, pokračoval: „Ó, věř mi, kamaráde, – já bych byl zcela jiný člověk, kdybych nebyl z mládí tolik vytrpěl – kdybych nebyl měl tak často hlad – kdyby se mi nebyl každý posmíval, kdyby mne nebyl každý týral... A věř, že bych byl zcela jiný člověk, kdybych byl aspoň tak velký a silný jako ty, kamaráde, – kdybych nebyl takový skřeček, jako jsem. Aspoň by se mnozí mých pěstí báli...! Ale tak se mne nikdy nikdo nebál a každý si ze mne jen šašky tropil, kdykoli mu napadlo... Oh! kamaráde, kamaráde, – jsme přec jen bídní tvorové, my trpaslíci, kterýmž pánbůh dal sice duše, ale nechal je bez pádných pěstí i bez drápů...“ Poté Vebrouš v proudu řeči na okamžik ustal, jako by si chtěl oddechnouti, načež ihned zase pokračoval: „Jak jsi ty šťastný, kamaráde! Já ti odjakživa záviděl – a možná také, že jsem tě jen proto nenáviděl... Bál jsem se tě! A proto jsem proti tobě častěji brojil tajně jako krtek, a jenom když jsem musil, veřejně – potýkal jsem se s tebou jen jedinou zbraní, kterou mi byl bůh dal – jazykem... Ale tvůj jazyk, ač línější, neohrabanější než můj, byl přece vždycky silnější: mluvils vždycky pomalu, ale s rozvahou, já pak zase jako straka – štěbetavě, žvavě, nesmyslně, a proto... Eh! Copak po tom všem! Člověk si marně láme hlavu, proč je některý z nás silný a druhý slabý, jeden boháč, druhý žebrák, jeden zdráv a druhý lazar... A proč – proč jsem, kamaráde, právě já tak slabý a chudý trpaslík – proč? Zavinil jsem to něčím? Jsem takovým od narození – slyšíš? – od narození... A tak se vleku světem ode dne ke dni – nemiluju nikoho, každému závidím, každého nenávidím – a jenom když mluvím, zdá se mi, že mi není tak trpce bolestno, jako když sedím za pecí nebo někde na mezi a mudruju... Ale nevěř mi, kamaráde! Já bych přece nebyl takovým otrapou jako jsem – – kdybych – nu, přiznám se ti – kdybych tak měl někoho, koho bych měl k smrti rád, jako jsem míval hašteřivou svou ženu... Tak někoho – víš – kdo mi ještě nikdy neublížil, – kdo ve světě ještě nikomu ani stébla přes cestu nepoložil, – tak nějaké malé dítě – tak hocha – divokého, zdravého, silného a třeba i zpupného... Oh, jak bych se s ním mazlil! Každý den – ve dne v noci... Ale věř, takový bídák jako já by se z něho stát nesměl! Já už bych se o to postaral, aby z něho byl člověk – víš! – pravý člověk, který – nu, odpusť mi, kamaráde, že tak upřímně mluvím, – který by byl tak trochu tobě podoben...“ Mnohomluvný Vebrouš, kterýž byl jazyku svému zase jednou úplně uzdu popustil, umlkl. Weinfurt byl rovněž tak překvapen obsahem, ač trhaným a nesouvislým, jako závěreční větou; ale „požehnaná ústa“ Vebroušova neposkytla mu času k odpovědi. Vebrouš umlkl jen na okamžik a ihned zase rovněž tak živě a horlivě pokračoval: ty jsi se ptal, kamaráde, proč jsme tak mrzutí, proč nás nic netěší, proč jsme se vším nespokojeni? A já ti řek, že proto, poněvadž stárneme, – ne? Ale to není pravda! Není, věř! To je tak! Mně nikdy nic kloudného nenapadne, dokud mudruju mlčky, – teprv když mluvím, napadá mi tolik, že nestačím mluvit... A tu mi zrovna napadlo, že jsme murousi jen proto, protože – nu třeba tedy! – protože stárneme a potom protože nemáme ani ženu ani dítě a nikoho, koho bychom měli k smrti rádi! Kdo nemá nikoho k smrti rád, musí být mrzout – musí – musí...! A já se jen divím, proč se takoví mizerové už dávno nehoupají na nějaké olši jako Jidáš...! Copak tu ještě chceme? Co...? Pít a jíst a dřít se? – Nu, to za to stojí! Či snad mudrovat...? Oh, kamaráde, – chraň se mudrování! Já to zakusil! Od té doby, co žena zavlekla domů kroniky o rytířích a dracích a princeznách, – od té doby jsem se stal mudrákem – mručím, hubuju a klejů teď na všechno! Čert aby ty draky i princezny i rytíře! Já jsem – eh! ne – nejsem... pranic nejsem, leda ubohý člověk, který neumí než žvástat a celý svět by užvástal...“ Teprv nyní ustal žvavý Vebrouš v proudu řeči na několik okamžiků, takže mohl Weinfurt promluviti. Na vše arci nemohl odpověděti; zmínil se tudíž jen o poslední závažnější věci, které se byl Vebrouš dotknul, řka: „Ty tedy také čteš, Vebrouši?“ „Čtu – čtu,“ odpovídá Vebrouš chvatně. „Ale teď už pojďme! Nohy mne zas brní – sotva stojím. Dokud jsem mluvil, zapomněl jsem na nohy a na všechno ale teď pojďme, pojďme!“ A nečekaje ani, až se Weinfurt hne, belhal se Vebrouš pomalu ze hřbitova. Weinfurt následoval jeho příkladu. Chvíli šli mlčky podle sebe; nato se ozval Weinfurt: „Tys pravil, Vebrouši, že ti přinesla knihy nebožka žena. Odkudpak byla?“ „Z Mra... Eh! Hra... nebo... Eh – O, ke všem ďasům! já nikdy nemoh na to hnízdo vzpomenout!“ odvětil mrzutě Vebrouš a dodal pak živě: „Odkudsi od Dobříše... Tatík její byl z mládí kantorem, – pak ohluch a hadrařil v Praze a okolí i se ženou... Říkali mu starý Brzdík – ani nevím proč – jmenoval se Jindra a měl ještě dva syny, asi o deset nebo patnáct let starší, než byla moje Katuška... Možná, že jsou ještě oba živi ale bůh sám ví, kde se potulují...“ Mezi tou řečí byli došli k silnici, kde se mimoděk zastavili. „Ty půjdeš domů – ne, Vebrouši?“ připomenul Weinfurt. „Půjdu!“ zní odpověď lakonicky. „A zítra?“ optal se Weinfurt. „Zítra – do práce, jako kdy jindy...“ „A tvoji kamarádi?“ „Nestarej se, Weinfurte, – vždyť jsme se usmířili...“ „Pravda, pravda,“ Weinfurt na to; „ale kdož ví, jak se kamarádi tvoji přes noc rozmyslí...“ „Nestarej se, povídám!“ odvětil Vebrouš s důrazem a jistotou. „Tvoji kamarádi přijdou – a moji – nu, však já se už postarám... Nestarej se...! Ode dneška – nu, však se ještě v tom neb onom dohodneme! Já aspoň bez tebe už nikdy nic neudělám...“ Poté podal Weinfurtovi ruku. Tento ji stiskl. Rozloučili se. Vebrouš belhal se pomalu podle silnice směrem, kterýmž byl před polednem kočár Richarda Weinfurta dále jel; Weinfurt se chvíli za ním díval, pak se obrátil a ubíral se směrem opáčným k Oujezdské bráně. Musil jít podle baráčku, v němž bydlil. Zastavil se, jako by chtěl vejiti do domku; ale v témže okamžiku si připomenul noční dobrodružství a bratra Prokopa, kterého chtěl již zrána vyhledati. Mimoděk se obrátil a šel dále k Oujezdské bráně. Šel pomalu; cítil, že je unaven, ačkoliv byl nemálo rozčilen a hlavou vířily chaoticky myšlenky a vzpomínky. Dospěv zanedlouho k prvnímu mostu, vedoucímu přes hradební příkop, zastavil se; byl v rozpacích, má-li dále jíti nebo se vrátiti. Po chvíli se rozhodl. „Vždyť už je skoro večer,“ zamumlal; „kdepak bych bratra našel?“ Vrátil se tedy; ale sotvaže učinil několik kroků, zase se zastavil. „Co doma?“ zamumlal. „Do své jizby nemohu a u Vítovců bych musil povídat! Raději ještě zůstanu pod širým nebem.“ Mrzutě rozhledl se kolem, nevěda, kam se obrátiti. Po chvíli se rozhodl, obrátiv se směrem k jihovýchodnímu úbočí Petřína, jež bylo po několika letech s ohromným nákladem přeměněno v překrásný park knížat Kinských. Tenkráte bylo úbočí to pusté, jenom tu a tam nějakým stromem, šípkovým nebo hlohovým keřem nebo trávníkem pokryté. Podle úbočí vedla hrbolatá cesta ku Košířům. Na vrch vedly jen příkré stezky a ve velkém oblouku cesta vozová, po kteréž však v tu dobu do roka jen několikráte nějaký povoz vzhůru nebo dolů jel. Byloť toto úbočí Petřína místy tenkráte také obilím oseto a asi v místech, kde nalézají se nyní skleníky a byt ředitele Kinské zahrady, bylo tehdáž několik bídných chatrčí a několik pecí na kamenné nádobí. Osamělá, pustá tato stráň byla už od mnoha let zamilovaným místem Karla Weinfurta; navštěvoval je, obzvláště za letních a podzimních večerů po práci velmi zhusta jedině proto, poněvadž tam nebyl nikým vyrušován. Obyčejně volíval k cestě na stráň některou z méně příkrých a schůdnějších stezek pobočních, a pobyv nějaký čas na příhodném některém místečku, vracel se pak po příkré a srázné nějaké stezce nazpět. Cesty vozové, která vedla ve velkých zatáčkách skoro až na temeno Petřína, nikdy nepoužil: bylať sice schůdnější, ale chůze po ní trvala příliš dlouho a unavovala svou jednotvárností. Tentokráte však mimoděk zabočil na tuto cestu a v myšlenky pohřížen ubíral se zvolna dále, aniž mu napadlo, že jde už skoro půl hodiny, aniž by byl dospěl místa, kde by si mohl pohodlně usednouti. Posléze, ale jen náhodou, se zastavil a pohledl dolů na Prahu a okolí. Obraz Prahy arci se s tohoto místa ani tehdá od nynějšího obrazu hrubě nelišil. Toliko po nábřeží staroměstském a podskalském, po řetězovém a podskalsko-smíchovském mostě a některých výstavnějších budovách nebylo ještě památky. Zato bylo okolí Prahy zcela jiné než nyní – místo domů žižkovských a vinohradských viděti bylo jen zahrady, vinice a pole – místo výstavného Smíchova jen tři nebo čtyři továrny, dva tři mlýny, několik domků a chatrčí, kostelík a celou spoustu zelenářských zahrad, zahrádek a polí... Weinfurt byl sice obraz ten již častokráte viděl; ale čarokrásné panorama to nepůsobilo naň tentokráte obvyklým kouzlem svým. Myšlenky a vzpomínky, vířící chaoticky jeho duší, byly mocnější dojmů zevních a zdá se, že by nebyly ustoupily ani dojmům sebenápadnějším, neobyčejným. Po chvíli odbočil Weinfurt na postranní stezku, a ubíraje se ještě několik minut do vrchu, zastavil se na osamělém místě, kde usedl pod holý již strom na vyčnívající skalinu. Dlouho seděl se svěšenou k prsoum hlavou. Byl sice člověk otužilý; byl už v životě mnoho zkusil a o mnohém přemýšlel; ale dojmy právě minulých dvou dnů byly tak mocné, že vzpomínky, křižujíce ses myšlenkami vznikajícími, byty po delší čas jako mlhou zastřeny a teprve znenáhla se vyjasňovaly. Především připomenul si Weinfurt výjev nejposlednější. Žvavý Vebrouš tanul mu živě na mysli, a podivné, co do výrazu zmotané, nechutné, dlouhochvilné, ale co do jádra celkem zdravé a jasné, ač praprostičké názory Vebroušovy počaly Weinfurta zajímati. Snažil se odlišiti slupku od jádra a počal jádro zkoumati. Porovnával minulost a posavadní život Vebroušův s některými jasnějšími a tklivými momenty, jichž byl takořka před chvílí očitým svědkem, a musil se přiznati, že jest povaha prostého člověka toho pravou hádankou. A po prvé v životě svém musil se sám sobě přiznati, jak nesnadno jest poznati pravou podstatu povahy lidské, jak nesnadno jest učiniti si dle zevních dojmů pravý pojem o duševním životě, slovem jak nesnadno jest vniknouti v duši lidskou vůbec... Člověk, kterýmž byl druhdy takřka opovrhoval nebo kterého byl aspoň podceňoval, byl mu hravě metnul v tvář tak mnohou pravdu životní, kterouž byl on sám po leta marně hledal, a Weinfurt počal na základě názoru žvavého podivína některé své vlastní názory opravovati. Přemítal o tom dlouho; ale posléze jej myšlenky ty unavily. Připomenul si dělnické sněmování, pusté radovánky dělníků, ranní svou rozmluvu s bratrem Richardem, pak dobrodružství minulé noci a posléze vyhoupnul se před duševním zrakem jeho zase obraz čarokrásné švakrové. Tentokráte však se v duši obrazem tím dlouho nezabýval; napadlať mu myšlenka, která byla duší jeho šlehla, právě když byl mluvil k dělníkům: myšlenka o podporování vdov a sirotků z úspor. A od toho okamžiku neměl praktický duch Weinfurtův pro nic jiného smyslu nežli pro tuto otázku. Počal přemítati opravdově, střízlivě; ale buď že byl přece ještě příliš rozčilen neb unaven, přemítání jeho nemělo praktického výsledku. Základní myšlenku uznal sice za vhodnou a prospěšnou, ale provedení její zdálo se mu býti, čím déle o něm přemýšlel, nejen nesnadným, nýbrž vzhledem k poměrům a názorům dělnictva naprosto nemožným. Rozmrzen konečně vstal, aby se odebral domů. Zatím bylo se už skoro setmělo. Obloha byla sice ještě šerá; ale dole v údolí zdála se panovati skoro již čirá tma. Občas zavál chladný větřík severní; v holých stromech a keřích časem cosi tajuplně zaharašilo, jako by někdo slabě zasténal, načež zase zavládlo ticho skoro hrobové. Weinfurt, znaje zde každý kout a každou stezku, odbočil na cestičku jinou, nežli kterouž byl přišel. Nějaký čas šel dovrchu, pak odbočil napravo a zanedlouho octnul se zase na vozové cestě, a sice právě u chýší a u pecí na kamenné nádobí. Bylo tu pusto a mrtvo; jen v jedné peci dohořívalo. V chýších byla tma a Weinfurt ubíral se pomalu podle chýší. Náhle se mu zdálo, že vrzly v chýši, podle kteréž právě šel, dvéře. Obrátil k chýši hlavu – z jediného okénka září světlo kahánku. Zastaviv se zadíval se dovnitř. I vidí uprostřed nízké, bídné jizby státi s kahánkem v ruce mladou ženu. Jest oblečena skoro v hadry – tvář její zdá se býti v žlutavém svitu kahánku odporně ohyzdnou... Žena stojí nepohnutě, dívajíc se přímo před sebe... Weinfurt učinil krok kupředu, by viděl, kam se žena dívá... Dívala se na zem, kde na hrstce slámy leželo v krátké košilce dítě asi tříleté... Vtom dítko zavrnělo a hned nato se rozkřiklo. Weinfurt mimoděk couvnul a nevěda ani proč, zrychlil krok... Po několik minut neviděl v duchu nežli prostý a přece tak dojemný obraz v chýši... Zanedlouho vyhoupnul se v duši jeho obraz jiný, podobný – vzpomněl si na ubohého červíčka, jemuž byl i s matkou jeho poskytl minulé noci přístřeší, a hned nato zavířila duší jeho slova žvavého Vebrouše: „Kdybych tak měl někoho, kdo ještě nikomu neublížil, – tak nějaké malé dítě.“ – – – Weinfurt nedomysIil. Byltě se právě octnul na místě, odkud bylo viděti šeré obrysy smíchovského kostelíčka, kolem něhož rozkládal se hřbitůvek, kde tlely kosti Weinfurtovy matky. Zastavil se, a dívaje se chvíli směrem ku kostelu, zamumlal sám k sobě: „Ne, ne, matičko! Tys o nás pečovala jako o nejdražší klenoty – a my bychom měli býti k jiným zatvrzelí, nelidští? Ne, ne – nechť jest otcem ubohého toho červíčka, jejž mi byl osud včera po bratru Prokopovi poslal, kdokoli, – já to dítě neopustím...“ Poté pospíšil se stráně a za několik minut vešel do komůrky přítele Vítovce. Bylo tu jako kdy jindy: jen paní mistrová nebyla doma. Vítovec přivítal Weinfurta vlídně, jako kdy jindy; ale pozorovav, že je zamlklý, netýral ho dotazy. Weinfurt usedl do kouta ke kamnům, kde dumaje a občas také podřimuje strávil několik hodin, až nadešel čas ku spaní. Poté ulehl s přítelem Vítovcem a usnuv spal tvrdě až do rána. Opět vyhouplo se smutné slunce listopadové krvavě nad obzor jako obrovský rubín – opět procitl Karel Weinfurt dříve nežli jeho přítel Vítovec. Slezl opatrně s postele a rovněž tak opatrně se oblekl, aniž by byl přítele probudil, nato usedl k oknu na třínožku a zadíval se ven na ulici. Fysiognomie jeho jevila obvyklý klid. Po dva dni pobouřené myšlenky a city zdály se býti aspoň tak dalece ukonejšeny, že kromě mírné unavenosti nejevila tvář ani stopy po mimořádném stavu duševním, kterýž byl včera a předevčírem nervy rozechvíval a svaly v neustálé činnosti udržoval. Weinfurt byl spánkem osvěžen; city, kterýchž chladný, přemýšlivý, ba hloubavý muž ten nezdál se míti nikdy nadbytek, nerušily více ani dost málo obvyklý klidný a volný chod myšlenek – přemítal jako kdy jindy: chladně a střízlivě. Obraznost jeho, jinak nehrubě bujná a toliko v mimořádných případech živější, nepředváděla mu více obrazů rušivých a myšlenky, nerozbíhajíce se více těkavě na všechny strany, upjaly se k věci jediné a pro okamžik nejdůležitější: Weinfurt přemítal o dělnictvu bratrovy továrny. Znaje své kamarády a přátele, věděl, že po včerejší pusté pitce na cizí účet dostaví se jen málokterý do práce v obvyklý čas. Nebylo tedy potřebí, aby sám do práce pospíchal; mohlť, ačkoliv už byl čas do práce, klidně ještě nějakou chvíli vyčkati a přemítati aspoň tak dlouho, dokud nebude vyrušen. Byl však vyrušen asi po čtvrt hodině. Nad hlavou jeho na půdě ozvaly se temné kroky: Vítovcova chasa byla vstala. Zanedlouho vrzly dveře; učeník Joza, vstrčiv opatrně hlavu do komory, rozhlédl se, mžouraje chytráckýma očima kolem, a spatřiv, že pan mistr – čeho nebyl patrně očekával – doposud ještě spí, hned zase zmizel a vyběhl na ulici. V následujícím okamžiku viděl jej Weinfurt v trepkách, s podkasanou zástěrou a bez čepice uprostřed silnice. Byltě vylítl z šeré předsíňky baráčku jako jelen, a přeskočiv strouhu, popadl nejbližší kámen a mrštil jím po několika vrabcích, kteří opodál čimčarujíce, jakýsi odpadek obskakovali. Vrabci se rozletěli. Joza, stoje rozkročen a s vyzdviženýma rukama, sledoval náhodou zrakem svým jen ty, kteří byli ulítli směrem k Oujezdské bráně, a teprve po chvíli obrátil se směrem opáčným. V témž okamžiku zpozoroval Weinfurt v tváři jeho náhlý výraz podivení. Hned nato obrátil se Joza k oknu, u něhož Weinfurt seděl, a počal tomuto dávati posuňky najevo, že vidí něco neobyčejného. Weinfurt vstav vyhledí, pokud bylo při zavřeném okně možno, ven a spatřil po silnici se blížící dav dělníků se starým, namahavě se belhajícím Vebroušem v čele. Weinfurt se domyslil, co to znamená. Dělníci byli se patrně dostavili včas do továrny do práce, a nevidouce tam Weinfurta, táhli jako den předtím pro něj. Weinfurt rychle oblekl kabát, a vzav čepici, vyšel před baráček. Sotva jej dav dělníků zhledl, vypukl v jásot. Weinfurt popošel dělníkům v ústrety. Zanedlouho dav se obrátil a vedl Weinfurta jako u vítězoslávě do továrny.	 Co následovalo, nemá žádné obzvláštní zajímavosti, a proto zaznamenáváme zde jen ještě některé význačnější momenty stručně a suše pro způsobu kronikářském. Mohli bychom sice čtenáře provésti závodem Weinfurtovým; mohli bychom mu podrobně vylíčiti, jak pracovalo se v továrnách na kartony, dokud nebylo strojů a dělnictvo bylo odkázáno na práci ruční; mohli bychom, co možná věrně, zobraziti, jak chovali se tehdejší dělníci při práci, o čem mluvili, čím se bavili atd.; avšak vše to bylo již v četných spisech vylíčeno podrobně a péry tak osvědčenými, že nám čtenář snad nezazlí, když popis ten, kteréhož jest sice k dolíčení obrazu potřebí, ale jehož vypuštěním postup děje neutrpí, prostě vynecháme. Z toho, co jsme byli o dělnících tehdejších napověděli, učiní si čtenář zajisté aspoň přibližně pojem o tom, jak se asi chovali při práci, a pojem ten po našem náhledu úplně dostačí k porozumění tomu, co bude ještě následovati. Dělnictvo zahájilo práci obvyklým způsobem. Z počátku šla práce arci poněkud líně od ruky; dělnictvo bylo po včerejší pitce unaveno a zmalátněno; ale zanedlouho nabyly ochablé svaly znenáhla pružnosti, ruce se rozviklaly, jazyky rozvázaly a v práci pokračováno jako kdy jindy, a k nemalému potěšení správy tovární nejen do večera, nýbrž pozdě do noci. Karel Weinfurt, seznav záhy příznivý stav věcí, poslal již po poledni zvláštního posla na bratrův letohrádek s potěšitelnou zprávou, kdežto správa tovární vyslala posla večer, když začalo dělnictvo pracovati přes čas, takže Richard Weinfurt obdržel ještě pozdě v noci zprávu, kterouž zpráva Karlova potvrzena a zároveň k úplnému uspokojení doplněna. Noc strávil Karel Weinfurt opět u přítele Vítovce. Ale přišed teprve krátce před půlnocí, nezastal už paní mistrovou, která by mu byla zajisté zase něco nového pověděla o dívce a dítku, kterýmž byl ve své komůrce na čas poskytl přístřeší. Byl už unaven a proto zamlklý. Přítel Vítovec to pozoroval, a znaje Weinfurta, neobtěžoval ho ani dotazy, aniž jakýmkoli vypravováním; Weinfurt usedl zase do kouta u kamen, kde dumaje a podřimuje jako den předtím, strávil nějaký čas, až Vítovec se svou chasou v práci ustal. Nato s Vítovcem ulehl a tvrdě usnul. Následujícího dne, v sobotu, pracováno v továrně Weinfurtově s obzvláštní chutí a vytrvalostí nejen pozdě do noci, nýbrž až do rána. Něco podobného dělo se sice občas i jindy, když dělnictvo, zabravši se do práce, vytrvalo při ní po celou noc ze soboty na neděli, aby si buď přivydělalo, nebo nahradilo mzdu za ten neb onen den, jejž bylo v týdnu mimořádným způsobem prohýřilo nebo promarnilo; avšak tentokráte nebyla práce tak zimničně chvatná jako v připomenutých případech, nýbrž zcela pravidelná, jako by se pracovalo ve dne za poměrů zcela normálních. Také Weinfurt vytrval při práci jako kterýkoli jiný dělník až do rána. Byl sice již k večeru jaksi unaven a byl by tudíž milerád od práce ustal. Nechtěl však a také nesměl svým kamarádům a přátelům dáti pohoršlivý příklad – musil vytrvati. Vrátiv se k ránu k Vítovcům, zastal přítele i s chasou ještě při práci; byliť taktéž pracovali po celou noc a ustali v práci teprve, když se dostavil Weinfurt. Tentokráte však nechtěl Weinfurt v bytu Vítovcovu v neděli ve dne obtěžovati, a přes všechno naléhání přítelovo, aby jen zůstal a vyspal se s ním jako dříve, odebral se s chasou na půdu, ulehl, aniž by byl snídal, s oběma chasníky i učeníkem na širokou postel, v kteréž bylo ještě pro jednoho nebo i dva místa, a spal až do poledne. Právě když zvonili poledne, přišel na půdu přítel Vítovec, vzbudil chasu i Weinfurta a pozval tohoto k obědu, jejž byla paní mistrová, zatím co spali, v komůrce Weinfurtově připravila. Weinfurt, cítě již hlad, pozvání nezamítl; oblekl se, a sešed dolů do bytu přítelova, zasedl s Vítovcem a oběma chasníky za stůl. Místo paní mistrové přisluhoval tentokráte při stole učeník Joza: prostřel stůl, přinášel jídla, odnášel prázdné nádobí a zbytky jídla a chodil s velkým džbánem pro pivo. Oběd nebyl právě chudobný: chutná polívka s nudlemi, hovězí maso s omáčkou z rajských jablek, knedlíky se zelím a dvojí pečeně: telecí a vepřová. Vítovec byl by se sice spokojil obědem méně drahým; ale chasa byla za oněch dob v neděli a ve svátek uvyklá na oběd velmi slušný. Vstupujíc do práce, vymiňovala si obyčejně pro neděle a svátky k obědu dvojí nebo i trojí druh pečení a nedala se tak snadno odbýti obědem špatnějším. Také piva musilo býti při obědě vždy dostatek a dostačí snad, když dodáme, že musil Joza s velkým, asi pětimázvým džbánem neméně než čtyřikráte pro pivo, nežli byla žízeň všech aspoň pro první hodiny nedělního odpoledne zažehnána. Mezi obědem i šukavá paní mistrová občas na okamžik vklouzla do komůrky, by se poptala: jak chutná – není-li ta neb ona krmě připálena atd.; ale obyčejně hned zase zmizela. Oběd trval od půl jedné hodiny do dvou. Zábava – možno-li tak nazvati ledabylé a zcela bezúčelně pronášené bezvýznamné, všední dotazy a takové též odpovědi – byla dosti živá, ačkoliv se nepovznášela nad obyčejnost. Po obědě stůl Jozou sklizen. Pan mistr bez vybídnutí otevřel šuple stolu a hodil na stůl špády; chasník Matouš taktéž bez vybídnutí karty zamíchal, Weinfurt sejmul a za několik okamžiků lípány karty s chutí a zálibou skoro až vášnivou. Hrána sekaná o dvougroš a s přiměřenými příplatky za dvaapadesátku, šestadvacítku a rozličné figury. Hráno skoro do čtyř hodin. Prohra Weinfurtova a chasníka Matouše, kteří hráli proti Vítovcovi a chasníku Vítovi, nečinila však nežli čtyři groše, důkaz to, že byli všickni čtyři jednak stejně dobří hráči, jednak že nepadal divoký list, jak lokální hantýrka dí, t. j. že mívala jednou ta, po druhé ona strana dobrou kartu, takže se výhry a prohry vyrovnávaly. Když pak toto kolísání se štěstí jednoho hráče po druhém omrzelo, mrštil Matouš mrzutě kartami a ostatní následovali jeho příkladu. Všickni se zvedli od stolu. Oba chasníci zmizeli skoro okamžitě – pospíšiliť na půdu, aby urovnali svou toaletu k návštěvě některé hospůdky. Učeník Joza chvíli lelkoval, snaže se všemožným způsobem obrátiti na sebe pozornost páně mistrovu, což se mu posléze podařilo. Pan mistr pokynul rukou řka: „Jdi si! Ale před šestou ať jsi doma – kdyby paní mistrová snad něco...“ Posledních slov Joza již neslyšel; byltě jako jelen vyrazil z komůrky a v následujícím okamžiku uháněl už úprkem po silnici kamsi, kde doufal najiti kamarády. „A co my?“ optal se Weinfurt Vítovce. „Pojďme také někam!“ zní odpověď. „A kam?“ „Ku Karabinským, – ku Koulům nebo k Medvídkům...“ Weinfurt zavrtěl hlavou. „Tedy k Lemonům nebo k Halánkům – mají prý tam teď pravý malvaz...“ Weinfurt chvíli mlčel, načež podotknul: „Já bych nejraději šel k Dobřanským nebo k Modré štice“; ale právě mi napadá, že jsem neměl ještě času, bych bratra Prokopa vyhledal. Chcete-li, pojďme se po něm podívat...“ „Ale vždyť je dnes neděle,“ Vítovec na to; „bratr váš zajisté už zase z Prahy odejel...“ „Možná; ale dozvím se aspoň, kde teď bývá, když přijede do Prahy, přes noc nebo kam zas odejel...“ „Pravda, pravda!“ přikývl Vítovec, načež dodal: „Pojďme tedy! Na cestě zpátky můžeme se někde zastavit.“ Weinfurt souhlasil. Za několik okamžiků byli oba připraveni na cestu a vyšli do předsíňky. Vítovec zavřel dvéře bytu na klíč a chtěl klíč dáti své ženě. Tato však, zaslechnuvši v protější komůrce kroky a šramot v předsíňce, pootevřela dvéře a vystrčila hlavu. Weinfurt pohledl mimoděk do své komůrky a spatřil na své posteli seděti mladou matku s dítětem v náručí. „Jak je – paní mistrová?“ optal se přitlumeným hlasem. „Oh – už dobře – skoro dobře, pane sousede,“ odpovídá švitořivá paní mistrová taktéž hlasem poněkud přitlumeným. „Zejtra nebo pozejtří už se vám budeme moci vystěhovat...“ „Vždyť já nepospíchám – vždyť já nepospíchám,“ odvětil kvapně Weinfurt. V témže okamžiku však paní mistrové napadlo, že mladá matka Weinfurta ještě hrubě ani neviděla, i otevřela dvéře skoro až dokořán, a obrátivši se k ženštině na posteli a ukázavši rukou na Weinfurta předsíňce, pravila nahlas: „Tu je, Maroušku, náš pan soused který vám poskytl přístřeší, – pan Weinfurt.“ Mladá matka, která byla až dosud seděla s hlavou k prsoum nakloněnou, rychle se vzpřímila a zrak její zaletěl do předsíňky. Weinfurtovi neušlo, že se zapýřila a v tváři její že kmitlo cosi jako leknutí. „Vždyť je dobře, paní mistrová,“ připomenul kvapně. „Vezměte si jen klíč a opatrujte mladou matku a její dítě, jako...“ Nedořekl. Paní mistrová, vzavši klíč, jejž jí Vítovec podával, kvapně vpadla: „Přijdete před půlnocí?“ „Nejspíš,“ Vítovec na to. Žínka jeho zavřela dvéře a oba přátelé vyšli na ulici. Zaměřili k Oujezdské bráně a déle dvou hodin chodili od jedné výsadní hospody k druhé, poptávajíce se na formana Prokopa Weinfurta. Nikde však jim nemohli dáti uspokojující odpovědi; všady zněla odpověď buď „Neznáme ho“ nebo „Ah – ten už tu nestavil přes rok“ – nebo „přes tři čtyři léta“. Konečně se zastavili u Turků na nynějším Václavském náměstí a teprve zde jim pověděno, že tu Prokop zastavuje a že tu také minulý týden byl, ale že hned druhého dne k večeru zase odejel, a sice po silnici kutnohorské. Více se Karel Weinfurt nedozvěděl. Požádal tudíž, aby mu – až zase Prokop přijede – bylo vzkázáno, udal svůj byt a slíbil diškereci. Nato se oba přátelé vydali na zpáteční cestu a zastavili se v hostinci U modré štiky. Poseděli za nepokrytým stolem při chutném a řízném pivě asi tři hodiny. Reprodukovali vzájemně tak mnohé věci ze svého života, o čem si byli již často vypravovali, a odbyvše minulost dávno minulou, vzali na přetřes minulost nedávno minulou; události právě minulého téhodne. Weinfurt vypravoval Vítovcovi o posledních poradách dělníků bratrovy továrny, o svém smíření s mnoholetým svým odpůrcem Vebroušem a zmínil se též o myšlence, která byla šlehla jeho duší, právě když byl v zahradě U hvězdiček ku svým kamarádům a přátelům mluvil. Vítovce myšlenka ta nemálo zajímala. Zdála se mu býti rovněž tak prostou jako prospěšnou; avšak i on se vyslovil, že je provedení její nesnadné, poněvadž dělníci nechápou a zajisté tak brzo ještě nepochopí, že je záhodno a mnohdy i nutno pomýšleti také na zadní kola, pro případ trvalé nemoci, nějakého neštěstí nebo úmrtí. Myšlenku a dosah její Vítovec tedy aspoň částečně pochopil; ale způsob provedení byl mu rovněž tak jako příteli Weinfurtovi temný. „Musíme o tom vážně přemítati,“ připomenul konečně Weinfurt. „Pravda, pravda,“ přikývl Vítovec temně, jako by se bez odkladu zapřádal v myšlenky; ale hned nato zvedl hlavu a dodal jaksi nejistě: „A nebylo by snad dobře, svěřiti se s tím...“ „Snad nemyslíte – Richardovi?“ vpadl rychle Weinfurt. Vítovec kývnul mlčky hlavou. Weinfurt několik okamžiků přemítal, načež připomenul: „Budiž! Svěřím se mu s tím. Možná, že nyní, když dělnictvo vyhovuje jeho přání, učiní také něco ve prospěch dělnictva...“ „A zároveň také na svůj vlastní prospěch,“ dodal Vítovec; „neboť bude-li jakýmkoli způsobem o sirotky a vdovy postaráno, nebude bratr váš jakožto továrník nikdy tak často obtěžován žebrotou...“ „Pravda, pravda,“ převzal zase Weinfurt slovo příteli Vítovcovi. „Čím déle o tom přemítám, tím prospěšnější zdá se mi býti provedení myšlenky té nejen pro dělníky, nýbrž i pro pány. Jak zcela jinak žil by a musil by žíti každý dělník, kdyby věděl, že je pro případ jeho úmrtí aspoň jaks taks postaráno o pozůstalou vdovu a sirotky, kteří až dosud skoro vždy se živili a živí žebrotou a obtěžujou každou chvíli továrníka i staré kamarády zemřelého... Mně bylo, věřte, těchto ubožáků vždycky k smrti líto a přičiňoval jsem se vždy mezi soudruhy, by jim byla poskytnuta značnější výpomoc. Z počátku, krátce po smrti, dokud byl případ v živé paměti, a obzvláště zemřel-li některý dobrý, poctivý, oblíbený kamarád, obyčejně každý ochotně přispěl na ulevení bídy pozůstalých; ale později, když vdova nebo sirotkové dostavovali se do továrny častěji, když na zemřelého poněkud neb už docela zapomenuto, byl jsem dost často svědkem výstupů skoro srdceryvných. Kdysi – už tomu asi tři nebo čtyři roky...: Ale – eh! Nebudu o tom vypravovat!“ „Prosím, vypravujte!“ naléhal Vítovec, očekávaje patrně nějakou zajímavou příhodu. „Ne – ne,“ Weinfurt na to. „Ostatně – vždyť to případ jen prostý: Zemřel – vlastně v továrně bratrově přišel starší, ženatý dělník vinou mladého dělníka k smrtelnému úrazu a za několik dní zemřel. Byl to muž poctivý a pro své šprýmy u všech oblíbený. Ještě dva tři okamžiky před svou smrtí pronesl několik slov, kterýmiž všechny dělníky, kteří je zaslechli, rozesmál, – pak se nahnul do kádě s vařící vodou, ale hned nato sražen byl neopatrným soudruhem do kádě, odkud jej vytáhli polomrtvého. Pamatuju se na vše jako dnes. Byl jsem neštěstí toho očitým svědkem a slyšel pak i dělnictvo, jak soudruha litovalo a jak se živým bohem dokládalo, že vdovu a dvě děti, jež po něm zůstaly, neopustí, ba že budou o ně pečovati, jako by byl živitel jejich doposud živ. A také slovu dostáli. O pohřbu nešťastného soudruha se dohodli, že každý přispěje týdně nějakým krejcarem a že vyzvou vdovu, by si v každou sobotu chodila do továrny pro peníze, jež od svých soudruhů vybíral právě onen dělník, jehož neopatrností se bylo neštěstí stalo. Vdova chodila si skutečně pro tuto almužnu každý týden. Obyčejně čekala před továrnou, až půjdou dělníci po výplatě z práce, a pracovalo-li se přes čas, zašla si pro peníze do továrny. Tak chodila asi rok. Dělníci přispívali každý týden a nepamatuju se, že bych byl slyšel, že jen jediný z nich almužnu odřekl nebo se ušklíbl, když byl o ni požádán. Avšak kdysi – a opět jsem byl výjevu toho očitým svědkem – pracovalo se přes čas a vdova přišla si pro peníze do továrny. A týž mladík, jehož vinou muž její zemřel, týž člověk, kterýž byl až dosud s vzornou ochotou pro vdovu a sirotky příspěvky vybíral a jí je dodával, právě se s kýmsi hádal, a když jej vdova vlídně pozdravila, osopil se na ni slovy: ,Už jste tu zas?!‘ Ubohá žena vytřeštila na něj oči; chvíli zůstala bez pohnutí, ale hned nato vyhrkl jí proud slzí z očí. Beze slova se obrátila a vyšla z pracovny. Teprve nyní se hádkou rozehřátý mladík vzpamatoval. Pospíšil za vdovou a dohoniv ji nabízel, vnucoval jí peníze. Nepřijala jich, a on pak, chtěje jí je mermomocí vnutiti, hodil jí je do košíčku, jejž nesla. Zena zůstala chvíli státi, pak peníze z košíčku vysypala na zem a usedavě štkajíc dala se na outěk... A druhého dne zrána mi zvěstováno, že se s oběma svými dětmi utopila...“ Prosté, nelíčené vypravování Weinfurtovo učinilo na Vítovce hluboký dojem. Naslouchal mu s neobyčejnou pozorností; když pak Weinfurt dokončil, zůstal chvíli bez pohnutí, načež jen tak, jako by mluvil sám k sobě, pravil: „Podivno! My lidé jsme přece jen podivní tvorové! Neustále si namlouváme, že jsme stvořeni podle obrazu božího, že jsme bůhvíjak dokonalí a že se nám v našich ctnostech žádný jiný tvor na tom světě nevyrovná. – A zatím...! Ne, ne – my jsme přece jen stvořeníčka křehoučká nebo bezcitná... Eh!... Mně se někdy zdá, že jsme všickni tak trochu trhlí. Jinak by nebylo ani možno, by se děly takové věci, jako se dějou, – jinak bychom jeden druhého tak nesoužili, netrápili a nemořili... Já jsem už často o tom přemýšlel –, ale...“ Vítovec nedomudroval. Primitivní, naivně lidumilné mudrování jeho přerušeno prudkým udeřením pěstí na vedlejší stůl, až sklenice a džbány poskočily. Kdosi byl udeřil pěstí na stůl a vyskočiv hrozil oběma pěstmi člověku, sedícímu u téhož stolu proti němu, přímo do tváře. V následujícím okamžiku byl stůl i se džbány a sklenicemi povalen – a rvačka v nejlepším proudu. Weinfurt seděl sice s Vítovcem u stolu v koutě; ale přesto musili se zanedlouho od stolu svého dočasně vystěhovati. Vzali sklenice a džbán, z něhož pili jako obyčejně společně, a vyšli do průjezdu, kde panoval prozatím klid, a usedli tu za prázdný jeden stůl. Ale sotva poseděli několik minut, vyhrnuli se rváči z hospody do průjezdu a rvačka rozzuřila se tu s dvojnásobnou zuřivostí. Oběma přátelům nezbylo než přestěhovati se poznovu. Jsouce výjevům tohoto druhu v hospodách zvyklí, přestěhovali se bez reptání, ba se stoickým klidem zase ku stolu, za kterýmž byli původně v hospůdce seděli, – a poněvadž se rváči vyhrnuli z průjezdu na ulici, kde ve rvačce pokračováno, byli všickni, kdož se rvačky nesúčastnili, nepříjemných a zároveň nebezpečných výtržníků zbaveni a mohli se zas oddati dřívější zábavě. Weinfurt a Vítovec pokračovali ve své rozmluvě. Vyměnivše několik bezvýznamných poznámek o rvačce, jejím původu a některých rváčích, kteří byli tím neb oním skutkem všeobecnou pozornost na sebe upoutali, nemohli jinak, nežli zamudrovati si poznovu obvyklým způsobem o tom, jak je ten svět podivný, až pak posléze – jakž také jinak ani býti nemohlo – Vítovec v rozmluvě zas odbočil k předmětu bližšímu. „Jak jsem povídal,“ pravil s nádechem elegickým, „my lidé jsme přece jen podivní tvorové. Ale nejen my mužští, i ty naše ženy – a mnohdy i mladinká děvčata jsou rovněž tak neb aspoň podobně...“ Weinfurt, obyčejně vážný, hlasitě se rozesmál a tak přítelovu řeč přerušil. „Jakžpak připadáte na mladinká děvčata?“ připomenul po chvíli s přízvukem poněkud ironickým. „Zcela přirozeně,“ odvětil vážně Vítovec, nedada se mýliti. „Případ o tiskařské vdově, jejž jste byl vypravoval, nejde mi z mysli. Napadla mi vlastní žena...“ „Jak – paní mistrová?“ optal se s líčeným podivením Weinfurt. „Ba ovšem, ovšem,“ Vítovec živě nato. „Či myslíte, že by si ta moje dobrá, tichá, trpělivá Anuška v podobném případě jinak počínala? Myslíte, že by strpěla jen jediného úšklebku? To, to! Ani za všecky klenoty světa! Jak je dobrá a trpělivá, tak bývá, když jí někdo ublíží, hrdá – a raději by podstoupila smrt, než...“ „– by připustila, by bylo jejímu muži ublíženo – ne?“ dodal opět s přízvukem ironickým Weinfurt. Vítovec chvíli mlčel, načež pravil: „Nu – buď jak buď –, nevěříte-li mi, co povídám o své ženě, uvěřil byste snad...“ „Ale vždyť já vám věřím na slovo – vždyť já paní mistrovou dobře znám... Za ta léta, co jsme sousedé, také ani jinak býti nemůže... Ale vaše žínka není přec žádné mladinké děvče...“ „Nu – ale babice také není!“ ozval se poněkud nevrle a skoro úšklebně Vítovec. „Nu, nu, sousede, vždyť já tak zle nemyslil,“ omlouval se na to Weinfurt, pozoruje, že byly poznámky jeho nevčasny. „Já jen myslím, že...“ „– je každý takový dobrák jako vy,“ vpadl Vítovec živě, „který by dal na sobě dříví štípat – ne?“ Obratem tím uvedena rozmluva zase v obvyklé koleje. Weinfurt se usmál a pokrčiv rameny připomenul temně: „Kdožpak za to může?“ „Nemůže-li za to dobrák, že je dobrákem,“ zamudroval si zase Vítovec, „jakžpak může za to člověk zlý, urputný, že není – Eh! dost už, dost – mohli bychme se pohádat...“ „Pohádejme se! Což na tom?“ odvětil Weinfurt s úsměvem. „Ne, ne,“ Vítovec na to. „Nebudu se hádat – nebudu se přít!“ Vtom vykřikl kdosi u jednoho z nejzazších stolů tak divoce, že bylo ryk ten slyšeti až na ulici a pozornost všech obrácena k němu. Hádal se se svým sousedem a počínal si přitom tak výstředně, že by bylo skoro došlo k nové rvačce, kdyby nebyli někteří hosté hádající se utišili. Oba naši přátelé byli tímto intermezzem ze své rozmluvy poznovu vyrušeni. Tentokráte však jen nakrátko, načež začali opět obvyklým způsobem mudrovati. Asi po čtvrt hodině přerušil Vítovec beze všeho přechodu všeobecné mudrování poznámkou: „Vida! Divíme se jiným lidem a sami nejsme lepší!“ „Jak to?“ optal se klidně Weinfurt. „Nesedíme tu u džbánu jako ostatní – a nemaříme času jako ledajací pobudové povídáním do větru?!“ „A copak máme dělat?“ Weinfurt na to s nezměněným klidem. Mlčky zadíval se Vítovec Weinfurtovi do očí, jako by ani nechápal, co přítel slovy těmi míní. „Nu, ano,“ jal se po chvíli Weinfurt vykládati. „Copak tu máme dělat? Či nemluvíme o věcech, které zasluhujou, aby o nich bylo...“ „Ano, ano,“ vpadl kvapně do řeči Vítovec. „Ale mluvíme o věcech, které neutekou a kterých nezměníme, a zapomínáme přitom na věci, kde je nevyhnutelně potřebí naší pomoci...“ Tentokráte se zase Weinfurt zadíval mlčky Vítovcovi do očí; nechápalť, co přítel slovy těmi míní, ba ani netušil, kam Vítovec míří. Pokrčiv tudíž rameny, odvětil lakonicky: „Nerozumím – nechápu!“ Bledou, inteligentní tvář Vítovcovu přeletí trpký úsměv. Beze slova si dolil ze společného džbánu sklenici a vypil ji jedním douškem až na dno. „Nu – nu, jen pak se hned tak nedurděte, pane mistře!“ napomínal polovážně, položertem Weinfurt, domnívaje se, že se přítel opravdu a z vážné příčiny durdí. „Já přec za to nemohu, že nechápu a nerozumím, co míníte... Vyslovte se jasněji!“ Přítel chvíli mlčel, jako by byl na rozpacích, má-li přání Weinfurtovu vyhověti čili nic; nato přejel pravou rukou tvář a zadíval se opět Weinfurtovi upřeně do očí, jako by nevěřil, že mu přítel nerozumí. Také Weinfurt chvíli mlčel, nemoha si chování přítelovo nikterak vysvětliti. Posléze pravil vážně a tónem tak vřelým, jakého drsný hlas jeho vůbec byl schopen: „Zdá se mi, kamaráde, že si nerozumíme nebo nedůvěřujeme. Povězte nebo mi aspoň naznačte, co míníte, a já vám upřímně odpovím... Jste spokojen?“ „Jsem, jsem – vždyť já ani,“ připomenul chvatně a zajíkavě Vítovec, jsa teprv nyní přesvědčen, že nemíní si z něho přítel tropiti žert, jak se mu bylo z předcházejících odpovědí zdálo. „Vždyť já sám nejsem dosti upřímný...“ „Buďte jím tedy!“ pousmál se Weinfurt. „Vždyť vám nikdo nebrání – já, Karel Weinfurt, aspoň ne!“ „Nuže, tedy!“ rozhodl se konečně Vítovec. „Povím vám vše – upřímně... Hned když jste mi vypravoval příhodu o nešťastné vdově a jejích sirotcích, napadlo mi cosi, co si nedovedu vysvětliti. Nechť mluvíme o čemkoli, myslím neustále na vás a přece se ostýchám povědíti, proč na vás myslím...“ Weinfurt zavrtěl nedůvěřivě hlavou a připomenul vlídně: „Povězte to tedy aspoň teď, když vás za to žádám.“ Vítovec pokračoval: „Dobře – povím vám to; zdáť se mi, že nejste od dvou tří dnů více, jakým jste druhdy býval. Jste zamlklejší než jindy; počnete-li o něčem mluvit, mluvíte jen jaksi pro sebe, trhaně, mnohdy i nesouvisle, jako byste myslil na něco jiného, než o čem je právě řeč, a každou chvíli odbočíte k něčemu jinému, slovem zdá se mi, že vás něco tísní, trápí nebo souží, o čem kromě vás nikdo neví...“ „A to jste pozoroval, když jsem vypravoval příhodu o vdově?“ namítal Weinfurt. „Vždyť jsem ji vypravoval souvisle...“ „Pravda,“ vpadl Vítovec, „ale tak suše, tak chladně, skoro lhostejně, jako jsem vás neslyšel ještě nikdy něco podobného vypravovati. Avšak kromě toho napadlo mi ještě něco jiného: napadloť mi, jak může Karel Weinfurt, kterýž byl přece vždy a každému, kdo nějaké pomoci potřeboval, hned také nápomocen, jak může tento Weinfurt mluviti po celý večer o všech možných věcech a ani slovem nevzpomenouti ubohé duše, která snad neví, kam zejtra pozejtří hlavu položí, která snad neví, jak se ubrání hladu...“ „Koho míníte?“ vpadl zas Weinfurt Vítovcovi do řeči. „Já posud ještě ani netuším...“ „Míním to ubohé děvče, kterémuž jste byl poskytl přístřeší,“ odpověděl Vítovec. „Ale vždyťpak ještě ani nevíme, co a jak,“ Weinfurt na to. „Nevíme, odkud a kým je – má-li v Praze příbuzných, – slovem nevíme, potřebuje-li nějaké pomoci jiné, než jakou jsme jí byli již poskytli... Musíme tedy ještě několik dní vyčkati...“ „Že nevíme? Že musíme vyčkati?“ ujal se slova Vítovec nápadně horlivě. „Soused a přítel Weinfurt snad neví, co a jak -, a právě že to neví, že se po tom ani nezeptal, že mu to snad ani nenapadlo, je důkazem, že ho něco tísní, souží a trápí, o čem nikdo neví... A vyčkati že musíme? Ne, ne, milý sousede! Není možno – nesmíme ani den otáleti... Musíme něco pro ubohou dívku učiniti, neučiníme-li včas, bojím se, že stane se podobného něco, co se stalo, jak jste byl vypravoval, když se byl mladý tiskař na ubohou vdovu utrhl...“ „Vy tedy o té ženštině něco víte?“ optal se kvapně Weinfurt. „Kdo je? Odkud?“ Vítovec pokrčiv rameny odpověděl: „Mnoho o ní nevím; posud jsem s ní nemluvil a jen několikrát jsem ji letmo zahledl; ale žena moje o ní vypravuje podivné věci. Je prý to roztomilá dívka – dobrá, tichá a trpělivá, a přece zase tak hrdá – nu, zrovna prý jako moje žena... Je od Dobříše, – odkud, neřekla – v Praze nezná živé duše, – a na penězích má prý všeho všudy několik krejcarů...“ „Nu – to vše není právě nic divného,“ namítl Weinfurt. „Zdá se, že to chudičká dívka, která potřebuje okamžité pomoci, a té jsme jí poskytli...“ „Oh, ne, ne!“ ujal se slova Vítovec. „To není všechno, co mi o ní žena povídala... Je prý to dívka – nu, kdopak to umí tak povídat jako žena!? – jako nějaká konteska... Umí prý číst jako kantor, mluvit jako pan farář na kazatelně a psát jako nejlepší písař. A napovídala prý toho už mé ženě – nu, žena prý si z toho ani polovic nepamatuje a nic prý nedovede tak pěkně povědít, jako ta podivná dívka... A přece prý je chudičká, pravý žebrák – a vzpomíná prý neustále na starou svou matku a na mrtvého otce – brzo prý pláče, hořce, usedavě –, ale hned zas vypuká v smích a líbá své dítě jako šílená... Zena povídala, že se jí často zdá, že je na mysli pomatená, – ale hned zas prý mluví tak rozumně jako každý jiný rozumný člověk, a tu prý se zas chová jako každý jiný chudý člověk...“ Weinfurt naslouchal slovům přítelovým s nemalým interesem. Byltě se, jak víme, již den předtím rozhodl, že mladou matku a dítko její neopustí, – ký div, že v průběhu přítelova kusého vypravování budila se v duši Weinfurtově spíše zvědavost než cokoli jiného. Počal se tudíž přítele na to a ono vyptávati; ale Vítovec nemohl dáti na žádnou positivní otázku než odpověď všeobecnou nebo vysloviti pouhou nějakou domněnku; nevědělť nic více, než co byl právě uvedl, takže posléze Weinfurt ve svých dotazech ustal a pravil: „Dobře tedy, příteli! Neopusťme jí! Ale prozatím přece nezbývá nežli ještě nějaký čas vyčkati, až se ubožák poněkud zotaví. Zdá se, že je posud ještě příliš rozčilena a že mluví v rozčilení, o čem by se jinak ani nezmínila...“ „Ale proto snad se přece můžeme aspoň poraditi, dohodnouti,“ namítl poznovu Vítovec. „Ovšem, ovšem,“ odvětil Weinfurt. „Povězte tedy, čeho je po vašem náhledu především třeba!“ „Pro několik dní arci nebude zle,“ míní Vítovec. „Ale co potom? My oba arci nejsme žádní chuďasové; ale také nejsme takoví boháči, abychom si mohli uvázat na krk neznámou ženštinu s dítětem a starati se o ně jako o své vlastní. Je to na pováženou!“ „Nu, tak zle snad přece nebude,“ odvětil klidně Weinfurt. „Povídáte-li, že mladá matka ledacos umí, co jiní neumějí, možná tedy, že si později sama také něco přivydělá... Jde tedy jen o první dobu. A to snad už se nějak zprostředkuje – ne?“ „Ovšem, ovšem!“ Vítovec na to se zřejmým uspokojením. „A kdyby ne, zbývá ještě jeden prostředek...“ „Jaký?“ optal se Weinfurt. „Zcela prostý a přirozený,“ vykládá prostoduše Vítovec. „Napadlo mi, že byste snad mohl pro případ ten požádati svého bratra Richarda, by něčím přispěl na vychování dítěte...“ Weinfurt se zamyslil. Starostlivost a opatrnost přítelova mu nebyly nikterak nápadný; neboť Vítovec byl člověk, jenž si ve všech případech života podobně počínal; ale nápad, jejž byl právě pronesl, Weinfurta překvapil a zároveň uspokojil. Znaje bratra Richarda, věděl, že mu podobného něco neodřekne, a tím byl by osud neznámé ženštiny a jejího dítka aspoň poměrně zabezpečen; nemohl tudíž jinak, nežli přítelův návrh schváliti. „Výborně, kamaráde,“ pravil po chvíli; „tak a nejinak učiníme! Já sice už bratrovi vypravoval, že mi vrána přinesla do mého doupěte malilitkého červíčka, ale nenapadlo mi říci: ,Bratře, přispěj také nějakým grošem na zrní!‘ Ale jakmile to řeknu, kývne bratr prostě hlavou a bude po starosti.“ Tím byla záležitost, která byla, jak ze všeho patrno, Vítovcovi jako balvan na srdci ležela, v hlavních rysech vyřízena. Zbývaly jen podrobnosti, ale i o těch byl opatrný pan mistr přemítal; pravilť: „Také o byt už jsem se postaral. Náhodou bude asi za pět neděl v našem baráčku malá sednička bez kuchyňky prázdná. Zena, která ji obývá, odstěhuje se do Troje... Je to arci pod zemí; ale prozatím snad taková sednička dostačí. Do té doby nevím – co počít...“ „Do té doby,“ ujal se poté slova Weinfurt, „budu spát u vás – ve dne beztoho nebývám doma... Jste spokojen?“ „Ba arci! Jen když tomu ubožáčkovi nějak vypomůžeme! Zdá se to býti opravdu politování hodný ubožáček, jakému není pod sluncem rovno.“ Weinfurt neodpověděl, Vítovec pokračoval: „Ani byste nevěřil, sousede, jakou radost bude míti moje žena, až jí povím, o čem jsme se byli shodli. Na dnešek prý nemohla skoro ani oka zamhouřit starostí – a jak víte, ona si tak ráda chrupne... Chtěla prý vám sama o tom povědít a zároveň vás poprosit, abyste toho ubožáčka ještě nevyháněl; ale vy prý se tak divně teď díváte na svět, tak zamračeně a zároveň starostlivě, že se ostýchala... Bůh sám ví, proč si toho ubožáčka tak zamilovala. Nejinak než jako vlastní sestru – nejinak než jako sestru nejmilejší... A ptám-li se na to nebo na ono, vždy jen odpovídá: ,Nu – jen počkej, až ji uslyšíš, až ji uvidíš zblízka, – je to pravé dobrotisko, pravý andělíček...‘ Na pohled arci se nezdá býti než prostinké venkovské děvče; ale já nevím – za nějaký čas snad se dovíme více!“ Vítovec byl slova ta pronesl tak živě, jako by vypravoval o bůhvíjak zajímavé události. Weinfurt zůstal klidný; zdálo se, že myšlenky jeho meškají jinde, ale přesto přece, když Vítovec domluvil, podotknul: „Škoda, že aspoň nevíme, odkud je nebo jak se jmenuje.“ „Já však vím, jak se jmenuje,“ odvětil Vítovec; „žena mi to pověděla. Jmenuje se Marie Jindrova...“ „Není možná?!“ ozval se Weinfurt udiveně připomenuv si, že mu byl den předtím starý Vebrouš vypravoval, že se také jeho žena jmenovala Jindrova. „Ano, ano – Marie Jindrova“, doložil živě Vítovec, maje za to, že mu Weinfurt dobře nerozuměl. „Pamatuju se zcela dobře – vždyť se náš Joza také jmenuje Jindra a žena mi to jméno dvakrát nebo třikrát opakovala.“ Weinfurt chtěl přítele upozorniti na zvláštní shodu jmena toho s jmenem Vebroušovy ženy; ale v témže okamžiku povstal u nedalekého stolu opět hluk. Hádaloť se tu sice již po delší čas několik zpitých mužů; ale až dosud celkem dosti mírně, až pak nyní náhle jeden se rozkřikl a ostatní následovali jeho příkladu. V následujícím okamžiku nebylo v jizbě slyšeti vlastního slova. Křik, hulákání, ousměšky a hrozby ozývaly se se všech stran a za několik okamžiků byla vřava všeobecná. Až dosud však jen křičeno a jen občas bylo z hluku slyšeti rachot, cinkot nebo zařinčení. Náhle někdo překotil stůl, za kterýmž byli hádající se dříve seděli, a tím dáno znamení ku rvačce. Několik sklenic zafičelo vzduchem a rozbilo se o stěnu; hned po sklenicích putovalo touže cestou několik prázdných nebo zčásti naplněných džbánů – pak následoval nevylíčitelný chaos zvuků: křik, úpění, klení, hluk a lomoz – mezitím temné rány pěstí nebo plochou dlaní do těla nebo do stolu, řinkot a cinkot převrhaných džbánů, sklenic a jiného nádobí, loskot a praskot působený vytrhováním noh od židlic a trnožů od stolů – vše pouhé preludium ku rvačce. Teprve poté přešel chaos zvuků znenáhla ve všeobecný, zároveň však pekelný hluk, jejž by nebyl ani hlas tura přeřval. Jen občas, když děsná vřava na okamžik ochabla, zazněl z hrozného lomozu nějaký ryčný, spíše zařvání než lidskému hlasu podobný výkřik – někdy zarachotil a zařinčel převržený stůl – všecky ostatní zvuky ztrácely se v chaotickém vlnění vřavy jako myší pištění v rachotu hromu... A uprostřed děsné vřavy bije a rve se asi třicet rozsápaných osob: mužů i mladíků, žen i mladic... Skoro nikdo neví, proč se rve, koho nebo proti komu se má bránit, koho a pro koho nebo proč má tepat. Mnohý křiče napomíná ještě k míru, jiní však řvouce popuzují k výboji neb odboji; ale hlasy všech zanikají v děsném lomozu. Někteří z nejvážnějších, kteří se nechtěli rvačky súčastniti, drali se ku dveřím; ale poněvadž rvačka zahájena právě u dveří, nebylo možno dostati se ven než jediným oknem, vedoucím do dvora. Ostatní, a mezi těmi i Weinfurt a Vítovec, musili setrvati. Rvačka trvá dále. Weinfurt a Vítovec stojí v zástolí, klidně se dívajíce. Nejsou sice právě rádi, že byli poznovu vyrušeni. Ni ten, ni onen se sice nebojí, že může býti také jemu nějaká slepá rána uštědřena, neboť oba byli v životě svém nesčetněkráte podobným, ba i zuřivějším rvačkám přítomni a před lety se také mnohé činně súčastnili; avšak přesto byli by tentokráte přece raději mimo hospodu, než v ní, a sledujou nyní napnutě rváče, číhajíce, až bude cesta dveřmi neb oknem volnější. Rež však trvá s nezměněnou zuřivostí už skoro půl hodiny, aniž by byla naděje na uniknutí. Několik džbánků a sklenic, ba i kus trnože bylo zapadlo na stůl, kterýmž se v koutě kryli; vlastní jejich džbán kýmsi popaden a do rváčů mrštěn rozbil se o podlahu. Několikráte posunula se rvačka až těsně k ochrannému stolu, několikráte stolem tím zalomcováno; ale až dosud vždy zase rváči náhodou poodstoupili, takže Weinfurt a Vítovec mohli zůstati pouhými diváky. Náhle se hlavní dav rváčů, kterýmž zatarasena cesta k oknu, jímž bylo už několik bezděčných diváků šťastně uniklo, rozstoupil. Vítovec pozorovav to upozornil Weinfurta. Oba vyrazili rozstoupivším se davem. Vítovec napřed, Weinfurt za ním; první šťastně prorazil, za druhým však se dav zase srazil, takže se Weinfurt octnul mimoděk mezi rváči. Několik ran pěstí do všech možných částí těla mu připomenulo, kde jest a jak asi se má chovati. Vracel rány, komu a jak jen mohl. Mohutná pěst jeho řádila mezi zpitými a tudíž poloslepými rváči, jako by byl na ni navlekl železnou rukavici. Koho vůbec zasáhl, zaúpěl nebo zařičel; koho zasáhl do prsou nebo do hlavy, svalil se prostě na zem, kde už se několik přátel i nepřátel válelo... Vše to trvalo jen několik okamžiků. Vítovec byl vyskočil již na okno a ohlednuv se neviděl přítele za sebou. Ihned poznal, co se bylo stalo. V následujícím okamžiku byl už jej vypátral mezi rváči, a co bys napočítal tři, byl již sám mezi nimi, snaže se příteli přispěti ku pomoci. Také on dříve nikoho neudeřil, až když mu několik ran připamatovalo, že více s přítelem v zástolí nemudruje... Hned po první ráně však vracel svižný a obratný pan mistr rány méně pádnější sice než Weinfurt, ale zato tak rychle za sebou, že se účinek jeho ran skoro úplně vyrovnal účinku ran Weinfurtových. Teprve za několik minut proklestil si Vítovec cestu k Weinfurtovi a nyní drali se oba kupředu směrem k oknu, kterýmž chtěli uniknouti. Brzo byl napřed Weinfurt, brzo zase Vítovec; ale přes všechno úsilí nemohl se nyní ani ten, ni onen prodrati z davu, až pak náhle a mimoděk dav se zase rozstoupil a Weinfurt vyrazil z davu. Popadnuv na zemi ležící kus nohy od stolu, počal do nejbližších rváčů, kteří zamezovali cestu Vítovcovi, bušiti – a tak konečně přítele vyprostil. Rychle vyskočil na okno a s okna do dvora. Vítovec následoval jeho příkladu. Ale sotva se octnul na okně, popadlo jej několik rukou za kabát, aby jej strhly; nicméně přes to vše podařilo se mu seskočiti s okna do dvora. Teprve zde, když si byli oba přátelé poněkud oddechli, pohledli na sebe. Weinfurt byl bez čepice, Vítovec bez klobouku; Weinfurtův kabát byl na několika místech rozedrán, kabát Vítovcův však samý cár, sotva mu na těle visel. Co následovalo, byl jen nezbytný následek toho, co předcházelo. Vítovec rozhořčen a rozmrzen svlekl nebo lépe řečeno setřásl se sebe zbytek kabátu, vydlužil si od přítele kapesní šátek – jeho vlastní byl i s jedním šosem kabátu zůstal na bojišti, – svázal cáry do uzlíčku a vzal uzlíček pod paží. Poté zaplatili v průjezdě svůj řád, vzali se pod paží a vydali na cestu k domovu. Na štěstí nebylo tak mrazivo jako po oba předcházející dny; ale přesto bylo dosti chladno, a Vítovec několikráte zacvakal zimou zuby a mrzutě cosi zamručel. Weinfurt nepromluvil po delší čas ani slova: teprve když se octli asi uprostřed Kamenného mostu a měsíc vyhoupnuv se ze mraků osvítil jim cestu, ozval se Weinfurt řka: „Nu, dnes nás paní mistrová asi pěkně přivítá – ne, kamaráde?“ Vítovec odpověděl živě: „Oh – dnes se ničeho nebojím! Až mne žena zhledne, začne sice lamento; ale až jí povím, o čem jsme se byli dnes shodli, bude po lamentu a žena mne vyslechne klidně –, jak a co se bylo stalo...“ „Pravda, pravda,“ přikývnul Weinfurt. Od toho okamžiku asi po čtvrt hodinu ani on, ni Vítovec nepromluvil. Vedouce se pod pažím, ubírali se z počátku pomalu, potom vždy rychleji k domovu. Chůzí Vítovec trochu se zahřál a přestal jektati zuby... Teprve když se blížili k Oujezdské bráně, promluvil Vítovec několik bezvýznamných, ale skoro veselých slov, jako by se byl s nezaviněným osudem svého kabátu úplně usmířil. Weinfurt však byl zamyšlen a neodpověděl; Vítovec počal si tudíž mručeti nějakou písničku a zanedlouho zanotoval polohlasitě tehdáž oblíbenou píseň: Pivo sem, pivo tam — muzikanti hrejte... Weinfurt šel chvíli mlčky, načež i on počal mručeti a zanedlouho zpívali oba přitlumenými hlasy. Tak se ubírali středem ulice dále, až se octli v první esovité bráně. Vešli prvními vraty, jež bývala ve dne v noci otevřena, a hned nato zvolal Vítovec povýšeným, zpola vážným, zpola rozmarným hlasem: „Hola hej! Císařská královská varto, – pojď nám otevřít!“ Za našich dnů by si vojenská stráž asi sotva dala podobné oslovení líbiti; ale před strážnicí volným krokem přecházející granátník se zastavil, a spatřiv veselé dva kumpány s nepokrytými hlavami a jednoho docela bez kabátu, škodylibě se ušklíbl a zamručel do vousů: „Nu, kamarádi, – kdepak vás tak zpalestrovali?“ „U Štiky – u Modré štiky!“ vyložil ochotně Vítovec, zastaviv se s Weinfurtem. „Tam chodíme my – granatýři!“ pokračovala stráž. „Pročpak nejdete radš někam, kam chodějí Balambiňáci, – ti se dají z hospody vždycky vymlátit...“ Zatím byla se v temném výklenku brány těsně u strážnice zvedla s dřevěné lavice mužská postava v šedivém plášti vojenském, zařinčela svazkem velkých i menších klíčů a belhala se líně k druhým, zamčeným vratům brány, kde otevřela malá postranná dvířka, a přijavši od Vítovce, jenž ji byl s Weinfurtem následoval, stříbrný desetník, nejmenší to poplatek, za který tehdá brána otvírána, pustila oba přátele ze brány. Volným krokem ubírali se přátelé po dřevěném mostě ku bráně druhé, která v noci nezavírána, a prošedše i touto zastavili se. Po mostě vedoucím přes hradební příkop k říšské silnici jel právě kočár. Weinfurt poznal v jasné záři měsíce, jenž jim byl už od několika minut osvětloval cestu, koně a kočár bratra Richarda. Kočár jel po mostě pomalu a dojel obou přátel, co bys pět nebo šest napočítal. Karel Weinfurt, připomenuv si, že jest bez čepice a ve společnosti přítele bez kabátu a bez klobouku, nejspíše se zastyděl a obrátil tvář od kočáru, by ho bratr, kdyby náhodou vyhledí oknem povozu, nepoznal. Richard, byv zmírněnou jízdou z myšlenek vyrušen, vyhledí oknem, aby se přesvědčil, kde se nalézá, poznal však bratra Karla, jehož tvář nalézala se v plné záři k západu se chýlícího měsíce, dříve, nežli se byl obrátil. Dal tudíž kočímu znamení, by zastavil, což se také hned stalo. Karel uhodnul, co to znamená, a obrátil tvář ke kočáru. „Karle!“ ozval se Richard, otevřev dvířka kočáru. Karel přistoupil mlčky ku dvířkám; přítel Vítovec zůstal na chodníku, odkud však slyšel každé slovo z rozmluvy obou bratrů. „Odkud tak pozdě, Karle?“ pokračoval Richard. „Z krčmy,“ zní dutá odpověď. „A kde máš čepici?“ „Zůstala s několika cáry kabátu v krčmě.“ „Serval jsi se tedy!?“ „Proti své vůli,“ odpovídá Karel. „Ah, na to se neptám, milý Karle,“ Richard na to; „vím, že nikdy nezavdáš příčinu... Ale což kdyby tě v takovém stavu zhledla Elvíra!?“ Karel neodpověděl; ale z oka jeho vyšlehl blesk uražené pýchy nebo hrdé lítosti. „Mám ti vyřídit od ní pozdravení – srdečné pozdravení pokračoval Richard živě. „Lituje, žes nedostál danému slovu, žes odešel z letohrádku nerozloučiv se.“ Karel opět ani nehlesnul. Tvář jeho však jevila v záři měsíční zvláštní výraz; Richard aspoň se domníval v ní čisti úšklebek a pohrdání, kdežto v duši Karlově budil se právě zvláštní pocit lítosti a milého překvapení zároveň. Hlava Karlova sklonila se mimoděk poněkud k prsoum a zrak jeho utkvěl na části zkřivené siluety, kterouž v záři měsíce tvořilo pod kočárem jedno ze zadních kol povozu. Také Richard několik okamžiků mlčel, čekaje bratrovy odpovědi, ale když tento neodpovídal, ozval se zase sám. „Ostatně nemáš prý se proto nikterak rmoutit,“ pravil s přízvukem ironickým, jako by byl přesvědčen, že se Karel pro podobné věci vůbec ani rmoutiti nedovede, „Elvíra prý se dovede vpraviti v tehdejší tvůj duševní stav a pochopila pravou příčinu.“ Karel zvedl prudce hlavu a opakoval monotonně, jako by nebyl ani dobře slyšel: „Pravou příčinu – že byla pochopila?... Pravou – příčinu?!“ „Nu, ano, ano,“ odvětil na to živě Richard. „Ale nechrne věcí soukromých! Což továrna – dělnictvo?!“ „Vše v pořádku, jak jsem ti byl již po zvláštním poslu psal...“ „I nyní?“ vpadl Richard. „I nyní,“ opakoval Karel pevným hlasem. „Děkuju ti, milý Karle, nejen za tvou výpomoc, nýbrž i za rychlou zprávu, kterouž jsi mne zbavil trapné nejistoty,“ pravil nyní Richard tónem vřelé upřímnosti. „Budiž ubezpečen, že jsem na tvé podmínky nezapomněl a že na ně vůbec nezapomenu. Přemýšlel jsem o nich na své cestě do letohrádku i nazpět a shledal, že jsou nejen prospěšné, nýbrž i praktické. Provedu je, jako bych je byl kladl sám. Jsi spokojen?“ „Spokojen,“ odvětil na to Karel. „Odpusť však,“ pokračoval Richard, „že nemohu se již zejtra dostaviti do továrny, abych, jak jsme se byli shodli, doporučil tomu neb onomu tiskaři, jenž potřebuje právě výpomoci, zdravého a tělesně vyspělého pomocníka nebo pomocnici. Jsemť cestou příliš unaven...“ „Vždyť tak nekvapí,“ Karel na to. „Podívám se tam zejtra časně zrána sám.“ „Dobře – ale nyní už sbohem!“ pravil Richard, podávaje bratrovi z povozu ruku. „Bude-li ti možno, přijď zejtra dopoledne ke mně.“ „Není možno!“ odvětil kvapně Karel, tiskna podanou měkkou, skoro ženskou ruku bratrovu; nato ji pustil a dodal vahavě: „Nedostavíš-li se do továrny ty, musím tam býti aspoň já...“ „Přijď tedy k večeru nebo navečer...“ Karel pokrčil rameny. „Budu ti vypravovati,“ pokračoval Richard nápádně měkce, „o svých plánech a projektech – o svém synku a své žínce, která si tě připomíná s jakousi posvátnou hrůzou jako prý šlechetného lupiče, kterého si musí člověk na první pohled zamilovati... Přijdeš?!“ Karlovi bylo při těchto slovech bratrových jako člověku, kteréhož upřímný přítel jednou rukou nevědomky a proti své vůli štípe nebo škrábe, druhou pak hladí a laská. V okamžiku tom vyhoupl se před duševním zrakem jeho obraz čarokrásné švakrové tak živě, že neviděl než tento obraz, – vše ostatní zdálo se býti zahaleno hustou mlhou. „Přijdeš?!“ opakoval s důrazem Richard. Karel i opětované vyzvání přeslechl; stál bez pohnutí a s pevně sevřenými rty jako člověk, jejž byla zdrcující nějaká zpráva řeči zbavila. „Nebo mám pro tebe odpoledne poslati kočár?!“ dodal Richard hlasitěji nežli předtím. Karel posud neodpovídal; Richard pokračoval: „Vždyť mi přec musíš zevrubně vypravovati, co se dělo v továrně a mimo ni za mé nepřítomnosti. Jsem dychtiv zvěděti, jak jsi sobě počínal – jak se chovalo dělnictvo a vůbec jakých prostředků jsi užil, abys renitentní dělnictvo...“ Richard nedomluvil. Karel prudce sebou pohnul a ustoupil o krok zpět. Zdálo se, jako by mu byla teprve poslední slova bratrova připomenula, kde se nalézá a kdo s ním mluví. „Souhlasíš tedy?“ ozval se poznovu Richard, maje za to, že se Karel toliko rozmýšlí. „Jednej, jak sám za dobré uznáš!“ odvětil Karel monotonně a bezmyšlenkovitě, nevěda, k čemu se poslední slova bratrova vztahujou. „Dobře tedy! Sbohem!“ zvolal Richard a přitáhl poněkud dvířka kočáru, jako by chtěl zavříti. „Sbohem!“ opakoval Karel a přirazil dvířka. Kočí na kozlíku, jenž byl rovněž tak jako Karlův přítel Vítovec celou rozmluvu vyslechl, práskl bez zvláštního vybídnutí do koní a povoz hnul se kupředu. Jel pomalu. Karel Weinfurt, zůstav na témže místě státi, díval se za kočárem, až zmizel v zarudlém přítmí brány. Nato zavrtěl hlavou a zamručel: „Že si mne připomíná s posvátnou hrůzou – jako šlechetného lupiče, kterého si musí člověk na první pohled – –“ Poslední slovo bratrovy poznámky odumřelo na jeho rtech. Zdálo se mu býti hříchem, pronésti je i pološeptem – a přece mu bylo, jako by cítil na svém čele doposud ještě žhavé rty bratrovy ženy – první to políbení, jež mu bylo ženštinou vtisknuto... „Pojďme, kamaráde! Pojďme! Já už zase jektám zimou zuby,“ ozval se náhle za jeho zády přítel Vítovec, přistoupiv poněkud blíže. „Pojďme!“ opakoval monotonně Karel Weinfurt. Nato vzal přítele pod páží a oba ubírali se volným krokem dále po mostě k domovu. Měli k baráčku jen ještě něco přes dvě stě kroků. Přešedše most, šli nějaký čas středem silnice mlčky. Asi po čtyřiceti nebo padesáti krocích ozval se Vítovec řka: „Věřil byste, kamaráde, že jsem ještě neviděl nikdy bratra vašeho tak zblízka jako dnes?“ „Proč bych nevěřil?“ Weinfurt lakonicky na to. „A že jsem jej ještě nikdy neslyšel s vámi mluvit, až dnes,“ pokračoval Vítovec. „Možná,“ odtušil Weinfurt opět jen lakonicky, jsa zabrán v myšlenky jiného druhu. „Slyšel jsem každé slovo, kamaráde,“ pokračoval Vítovec, nedbaje zjevné přítelovy apatie, „každinké slovo, jež jste mluvili, a věřte mi – tak jsem si vašeho bratra nikdy nepředstavoval.“ „Jak tedy?“ optal se Weinfurt jako ze sna. „Podle pověstí a podle všeho toho, co jste mi byl už o něm vypravoval, očekával jsem, že spatřiv vás bez čepice s cizím chlapem bez kabátu a s uzlíčkem pod pážím, bude vám čisti levity nebo vás odbude příkře, odmítavě, a – zatím vidím a slyším na vlastní oči a uši, že s vámi zachází jako s máslem. Já bych si, věřte, lepšího bratra ani nepřál...“ „Myslíte ?“ optal se Weinfurt týmž úsečným a apatickým tónem jako dříve. „Ba arci,“ Vítovec na to. „Zdá se to být dobrý, hodný, rozvážlivý pán. Já na jeho místě byl bych si nedal ujiti vhodné příležitosti, abych – třeba staršímu bratru flamendřisku aspoň několika ostrými slovy nepověděl do očí, co myslím o bezúčelném ponocování, při němž vás byl právě postihl.“ Weinfurt chvíli mlčel, načež pravil z počátku monotonně, pak poněkud živěji: „Pravda – pravda – zasloužil bych dnes důtky... Ale když vše promyslím – proč? Pro věc nezaviněnou. Kdopak za to může, stihne-li jej nějaká nehoda, jako stihla dnes nás?...“ „Ale váš pan bratr nám přec nemohl naši nevinu vyčíst z očí!“ namítl chvatně Vítovec. „Pravda, pravda,“ odvětil ještě živěji Karel Weinfurt. „Ale myslíte, kamaráde, že byste Richarda Weinfurta přesvědčil, kdybyste mu sebe úlisnějšími slovy vypravoval něco špatného o jeho bratru Karlovi? To, to! Richard ví, kdo je Karel, a kdybyste mu ukázal Karla v železích k železnému kruhu přikovaného, kdybyste mu přivedl tisíc svědků a každý před bohem přisáhal, že je Karel Weinfurt špatný, nepoctivý nebo jen lehkomyslný chlap, Richard Weinfurt – neuvěří! Zná Karla příliš dobře; ví, že mručivé nestvůře té ještě nikdy nenapadlo někomu ublížiti. Tváří v tvář a beze svědků dovede jí říci ledacos nemilého, popudlivého, příkrého, ba drsného; ale dokud nestvůra ta, o kteréž ví, že ještě nikdy nelhala, sama neřekne: já jsem vinna, dotud Richarda Weinfurta nikdo nepřesvědčí, že je bratr jeho Karel jiným než býval...“ Za touto řečí byli došli k baráčku. Dřevěné okenice byly tentokráte v bytu Vítovce i Weinfurta zavřeny; toliko štěrbinami okenice bytu Weinfurtova prokmitaly uzoučké proužky světla, důkaz to, že v bytu hoří světlo. Vítovec přistoupil těsně k okénku, a přiloživ ucho až k oknu, chvíli naslouchal; nato obrátil se k Weinfurtovi a pravil přitlumeným hlasem: „Je tam ticho jako v hrobě – nejspíše obě spí...“ „Nejspíše,“ opakoval Weinfurt taktéž přitlumeným hlasem, načež vzal za úzký řemínek na petlici zavřených dveří, otevřel předsíňku a oba opatrně vešli. Vítovec připlížil se po špičkách až ku dveřím Weinfurtova. bytu, a zatím co Weinfurt zavíral opatrně dvéře předsíňky, zaklepal lehynce na dvéře sousedovy jizby. Hned nato bylo slyšeti uvnitř drobné krůčky bosých nohou, načež dvéře poněkud zavrzly a úzký pruh světla vnikl do předsíňky. „Jsi ty to, Jeníčku?“ ozvala se paní mistrová měkce a přívětivě hlasem pokud možná přitlumeným, vystrčivši poněkud hlavu ze dveří. „Jsem, Anuško,“ odpověděl taktéž přitlumeným hlasem pan mistr, přitlačiv se dveřmi těsně ku zdi, takže ho žínka ani nezahledla. „Tu máš tedy klíč!“ pokračovala paní mistrová skoro šeptmo, podávajíc klíč do prázdna. Pan mistr ani se nepohnul. „Ale nešramoťte! – Všechno tiše spí – ani vám posvítit nemohu...,“ pokračovala paní mistrová. „Není třeba,“ připomenul Weinfurt, jenž se byl zatím taktéž po špičkách až ku dveřím připlížil. „Já otevru sám – opatrně...“ Poté vzal do prázdna podávaný klíč a zašeptal: „Dobrou noc, paní mistrová!“ „Dobrou noc, pane sousede!“ opakovala tato taktéž šeptmo, načež dodala hlasitěji: „Kdypak tě mám vzbudit, Jeníčku – chasa už je asi přes hodinu doma...“ „Aj, aj – tak brzo?“ zamručel pan mistr, nezměniv svého místa. „Tedy před sedmou – ne?“ ozvala se ještě jednou paní mistrová, a zaslechnuvši, že Weinfurt otvírá protější dveře, dodala živě: „Dobrou noc!“, načež opatrně zase zavřela. Vítovec si zhluboka oddechl. První bouře, které se chtěl z opatrnosti vyhnouti, byla šťastně minula; žínka nespatřila aspoň na vlastní oči, jak byl pan mistr zpalestrován... Zatím byl Weinfurt otevřel a vešel do bytu Vítovcova. Vítovec vklouzl za ním jako ouhoř. Nato rozkřesal. Postel byla už odestlána a vše ku spaní připraveno – paní mistrová byla vzorná hospodyně, – takže oba přátelé nepotřebovali než se vysvleknouti a ulehnouti. Vítovec měl ovšem snazší vysvlékání nežli Weinfurt. Rozvázav uzlíček s cárovitými zbytky svého kabátu, vrátil Weinfurtovi vydlužený kapesní šátek a uložil, nebo lépe řečeno, schoval zbytky kabátu pečlivě do truhly, by je paní mistrová nevypátrala dříve, než ji opatrně na zprávu o nehodě připraví. Nato se oba přátelé beze slova vysvlekli a ulehli... Vítovec usnul zanedlouho; Weinfurt však dlouho nemohl usnouti – duší jeho vířily podobné vzpomínky, jako když se byl vrátil z bratrova letohrádku. Byl duševně vzrušen, ba skoro rozčilen, ačkoliv sám žádných symptomů rozčilení na sobě nepozoroval. Události posledních dnů byly nehrubě pružnou obraznost jeho nápadně vzpružily; pracovalať nyní živěji než kdy jindy, ovšemže z počátku výhradně reproduktivně, kouzlíc před duševním zrakem jeho všední, zdánlivě bezvýznamné výjevy právě minulých několika hodin. Viděl vše, co byl v noci, večer a odpoledne zažil, tak živě, plasticky a barvitě, jako by byl výjevů těch poznovu očitým svědkem, a občas šlehla duší jeho jako blesk myšlenka, kterouž osvětlen ten neb onen význačnější moment minulosti. Minulost jeho arci nebyla příliš utěšená. Byla to řada svízelů, útrap, ba i občasného poblouzení; ale byla čistá a poctivá – a kdykoli si ji Karel Weinfurt v osamělých chvílích připomenul, nikdy nenalezl ani jediného momentu, pro který by si byl mohl činiti závažné a zasloužené výčitky. Tentokráte však mu vzpružená a znenáhla vždy více se rozplameňující obraznost vykouzlila minulost ve světle nejen intensivnějším, nýbrž zcela novém, než v jakém ji byl až dosud zvyklý vídati, a zároveň mu – po prvé v životě jeho – otevřela perspektivu do budoucnosti. Z počátku mu arci nekouzlila než obrazy bezprostředně minulé. Avšak již při těch zmocnil se ho zvláštní, až dosud ještě nikdy nepoznaný pocit nespokojenosti. Napadloť mu, jak smutnou úlohu hrál, když byl na mostě potkal bratrův povoz a bratr jej spatřil bez čepice, v rozedraném kabátě a ve společnosti kumpána nejen bez klobouku, nýbrž i bez kabátu. Připomenul si nedůstojnou rvačku v hospodě a ledabylé, neplodné mudrování, v jakémž si byl s přítelem Vítovcem při plném džbánu až dosud tak často liboval... Tím přesunula se meditace jeho na události minulých dnů a později i týdnů a let – a před duševním zrakem jeho táhl obraz za obrazem z minulosti nedávné i dávnější: živě, plasticky a zároveň tak úžasně rychle, že před zbystřeným duševním okem jeho přeletěl v hlavních rysech celý posavadní život jeho. Při mnohém z obrazů těch pocítil více než pouhou nespokojenost – pocítilť lítost, ba mnohdy i trpkost... Zdáloť se mu, jako by byl přes všechnu zdánlivou uvědomělost ve svém jednání až dosud přece jen ve tmách tápal... Pocit lítosti a trpkosti potrvá! přes to vše, že znenáhla vyhupoval se z mlhavého pozadí obraz prostý sice, ale milý, jako nejtklivější vzpomínka: obraz krásné švakrové... I viděl podivnou ženu tu živěji, než mu ji byla obraznost jeho až dosud předváděla – a obraznost jeho, která byla až dosud výhradně jen reproduktivně pracovala, počala pracovati tvořivě... Znenáhla vykouzlila mu řadu obrazů, které neměly s obrazy dřívějšími pranic společného: Byly to obrazy prosté sice, ale nevýslovně vábné a uspokojivé – obrazy života, jaký by za těch a oněch okolností mohl vésti – obrazy ideální... A nade vším vznášel se jako anděl na bělostném obláčku obraz čarokrásné ženy – Elvíry. A teprve nyní – když mu byla obraznost předvedla minulost v realistické barvitosti a zároveň mu byla vykouzlila možnou budoucnost v barvách ideálních – zahájen v duši jeho tajemný, posud nikým nevystihlý proces, jejž bychom snad mohli nazvati krystalisováním myšlenek a citů, když v mlhavý chaos prvků jejich zapadne zúrodňující paprsek ryzí a zároveň uvědomělé lidskosti... Tak mnohé, co zdálo se mu býti druhdy nevyhnutelné a přirozené, objevilo se mu nyní jakožto zbytečný, nepřirozený, ba záhubný podrost zakořeněných společenských poměrů, návyků a mravů v dobrém i špatném jich smyslu a ze všeho toho vyhoupla se zanedlouho myšlenka jediná, na pohled prostá, ale pro Karla Weinfurta přímo revoluční – myšlenka, že tak, jak byl až dosud žil, nadále žíti nemůže; že nesmí se dáti více všeobecným proudem vléci a hnáti, nýbrž že musí dáti životu svému směr určitější a zároveň lidštější, než jakým se byl až dosud jen instinktivně bral... Nespokojenost, lítost a trpkost, jež se byly Weinfurta předtím znenáhla zmocnily, ustoupily teprve nyní; avšak rovněž tak znenáhla, jako byly vznikly, pocitu milého, nevylíčitelného klidu, ba skoro až uspokojenosti. Zdáloť se mu, ba více – byl přesvědčen, že klamy, poblouzení a hříchy minulosti mohou býti aspoň částečně vyhlazeny životem novým, – a netajil si, že vše, co bylo duší jeho právě vířilo, nebylo dílem nahodilým, nýbrž přirozeným následkem dojmů a událostí posledních dnů a zejmena setkání se se sličnou žínkou bratrovou, první to ženštinou, která byla na něho učinila onen hluboký dojem, jenž vyrušiv buď náhle nebo znenáhla celý organismus, má vzápětí onu tajemnou, posud ještě nikým nevystihlou vibrací nervů, kterouž v obyčejném životě láskou nazýváme. Karel Weinfurt miloval... Věděl, že miluje proti své vůli – věděl, že jest láska jeho beznadějnou a že beznadějnou také zůstati musí. Netajil si, že miluje ženu vlastního svého bratra, kterýž mu byl rovněž tak drahý jako památka mrtvé matky... A přece byl nyní, když mu byla rozohněná obraznost otevřela perspektivu do budoucnosti, nevýslovně kliden, spokojen, ba blažen. Bylo mu asi podobně jako hloubavému duchu, kterýž byl celý svůj život věnoval řešení nějakého problému, konečně náhle, neočekávaně octne se před uspokojivým a zároveň nezvratným výsledkem své dlouholeté duševní práce... Ký div, že Karel Weinfurt i tentokráte neusnul, že kochal se v příjemných, ba luzných obrazech, jež mu obraznost jeho kouzlila, že leže a s přimhouřenýma nebo zamhouřenýma očima probděl zbytek noci, která přes to vše nebo právě proto, že byla bezvýznamně zahájena, stala se proň Rubikonem, za kterýmž v intensivním osvětlení rozehřáté obraznosti leskl a třpytil se nový život s novými snahami a novými cíli... Bez této noci nebo lépe řečeno bez prostých všedních a zdánlivě bezvýznamných událostí, jichž byl zvečera a za této noci účasten neb očitým svědkem, byl by zajisté i nadále zůstal týmž člověkem, jakým býval – jediná noc, ale právě jen tato noc – byla duševní obzor jeho netušeně rozšířila... Takořka náhle chápal více a viděl dále a jasněji, než se byl kdy do sebe nadíti mohl. A vše to, zdá se nám, bylo zcela přirozeným následkem toho, že byla jinak klidná, kontemplativní povaha jeho a nehrubě pružná obraznost jeho rozplameněna... On tudíž neděkoval duševní své znovuzrození žádnému zázraku, nýbrž výhradně jen své vlastní, ovšemže okolnostmi a mimořádnými dojmy vzpružené obraznosti.	 A opět vyhouplo se slunce krvavě nad obzor jako obrovský rubín – opět opakovalo se v jizbě Vítovcově s nepatrnou jen variací, co dělo se tam zrána den co den... Tentokráte byl Vítovec probuzen svou žínkou, která byla hned po východě slunce opatrně na dveře zaklepala. Vítovec spal sice tvrdě; ale procitl přece po prvním zaklepání a seskočil, jak se u něho po prohýřené noci obyčejně dělo, rovnýma nohama s postele, a odpověděv žínce své, že už vstal, počal se oblékati. Weinfurt následoval jeho příkladu, vstal však s lože pomalu a líně jako člověk spánkem spíše unavený než osvěžený. Zasmušilá tvář jeho byla zamračena, čelo svráštěno, bělmo očí nevyspáním rudými žilkami převleklé, pohled chabý a mdlý, slovem v tváři jeho nejevil se ani záblesk duševního jasna... Byltě tělesně znaven, ba zchvácen; houževnatý, ba železný organismus jeho byl konečně přece aspoň tak dalece podlehl, že zprostředkovatelé mezi duševním hnutím a výrazem tváře – svalstvo – neměli více oné pružnosti, jaké potřebujou aspoň k přiblížené věrnému označení toho, co se právě v duši děje – a poněvadž bývala tvář Karla Weinfurta vůbec zádumčivá, nemohl býti v době tělesné ochablosti výraz její jiný, nežli zasmušilý... Vítovec však se domníval, že jeví se v tváři přítelově aspoň přiblížené věrný stav duše, a proto přítele nižádným dotazem, ba ani žádnou poznámkou neobtěžoval. Přál mu prostě dobrého jitra, Weinfurt poděkoval, načež oba beze slova se oblekli. „Nepočkáte, sousede, na snídaní?“ byla jediná slova, jež poté Vítovec pronesl. Weinfurt, podívav se na hodiny, zavrtěl hlavou a odpověděl: „Děkuju – není možno – musím do továrny.“ Poté vzal čepici a dav příteli sbohem, opustil jizbu a ubíral se volným, skoro matným krokem k bratrově továrně. Bylo jasné jitro podzimní. Vzduch byl svěží a kromě lehké mlhy, která se nad vzdálenějšími předměty rozkládala, a studeného větru ranního skoro pranic neprozrazovalo, že to jitro, po kterém může bezprostředně následovati tuhý mráz. Bylo, jak víme, pondělí, kdy dělnictvo tovární skoro nikdy nepracovalo. Weinfurt tudíž byl skoro jist, že nezastihne v továrně ani pětinu svých kamarádů a přátel; ale šel tam přece hlavně k tomu účelu, by se přesvědčil, kolik a kteří z těchto kamarádů a přátel i po neděli ještě měli na paměti, že byli slíbili pracovati nyní po přání vlastníka továrny. Hlavní vchod a vjezd do továrny od silnice nalézal se za kostelíčkem asi v těchže místech, kde nalézají se hlavní vrata do továrny Příbramovy; avšak nejen vjezd, nýbrž i přední fronta továrny a továrna sama měly tehdáž zcela jiné vzezření. Na místě nynější úhledné jednopatrové budovy stály tenkráte dva podlouhlé, poměrně nízké a začmoudlé domy, jejichž šindelem kryté střechy byly z větší části mechem porostlé. Avšak toliko jeden z obou těchto předních domů sloužil k účelům továrním a byly v něm hlavně místnosti kancelářské, výpravna a sklady; druhý dům sloužil k účelům pedagogickým: nalezalať se v něm – židovská škola. Oba domy měly společná, nekrytá vrata, kterýmiž se vcházelo a přijíždělo nejen k hlavním dveřím domovním, nýbrž přímo také do prostranného, skoro až ku břehu Vltavy se rozprostírajícího továrního dvora. Hlavní část, a sice střed dvora, široká a dlouhá to louka, sloužila za bělidla kartounů; podle louky vedly široké cesty k různým budovám továrním. A před těmito vraty stávala vždy v pondělí, v úterý, ve středu a mnohdy i ve čtvrtek, tudíž v dny, kdy počínal tovární týden, časně zrána řada výrostků, hochů, dívek a mnohdy i starších osob obého pohlaví, z nichž si do práce se ubírající tiskaři volívali své pomocníky. Mnohý z těchto vypomahačů při práci chodíval sem třeba po celý rok, aniž by si ho někdo povšimnul; jiný, zalíbiv se tomu neb onomu tiskaři, přijat byl k výpomoci hned o prvním dostavení se před továrnu, a osvědčil-li se, byl pak obyčejně trvalým vypomahačem a nemusil státi a čekati před továrnou, nýbrž přicházel přímo do továrny jako kterýkoli dělník, správou tovární přijatý. Při práci však takový vypomahač závisel jedině na onom tiskaři, kterýž si ho byl zvolil; tiskař ten mu ustanovoval dle vlastního uznání mzdu a sám mu ji v sobotu vyplácel; mohl mu dáti výpověď nebo jej prostě, třeba okamžitě vyhnati; ba každý z těchto jednotlivých pánů osoboval si právo dle libosti trestati vypomahače svého a právo to při každé příležitosti také vykonával. Rozumí se samo sebou, že pod nátlakem tehdáž všeobecně panujících názorů pedagogických a vůbec napravovacích, kdy hrála metla a hůl doma, ve škole, v trestnicích i u vojska hlavní úlohu vychovatelskou, byly i tresty vypomahačů tiskařských bezohledný, krutý, ba surový. Pouhý záhlavek nebo políček, až se nebožáku v očích zajiskřilo neb až mu po několik dní v uších hučelo, bývaly tresty jen jaksi výstražné, a trváme, že nepřepínáme, když díme, že v továrně Weinfurtově, pracovalo-li veškeré dělnictvo, zřídka kterého dne klesl počet takovýchto výstražných trestů pod tisíc. Výprask řemenem, zkopání nebo zmlácení holí, až zůstal ubožák bez sebe ležeti, arci byly tresty řidší; ale přesto neuplynulo dne, kdy by nebylo v továrně pět neb i více vypomahačů při práci tímto způsobem ztýráno. Při volbě svých výpomocníků bývali tiskaři dosti vybíraví. Mnohý z nich přešel často několikráte podle řady, než oko jeho utkvělo se zálibou na některé tváři, a teprv poté začal výslech: kdo jsme, odkud, jak stár, kdo je otec, matka atd. Začasté bývaly výši echy ty nadmíru komické, zvláště když ten neb onen tiskař uznal za dobré tropiti si z toho neb onoho ubožáka žerty a třeba půl hodiny jej nabíral, než mu konečně řekl: „Pojďme!“ I Karel Weinfurt byl před mnoha lety jakožto výrostek před tímto vjezdem do továrny stál; i z něho tropeny po několik týdnů surové žerty, než byl přijat za výpomocníka. Avšak když se byl řádně tiskařství vyučil, volíval si i on tímto způsobem své pomocníky. Ačkoliv byl muž vážný, přece si mnohdy s tím neb oním dříve zažertoval; ačkoliv byl člověk trpělivý, shovívavý a rozvážlivý, nemohl se v první době ubrániti, by ten neb onen poklesek svého pomahače nepokáral nebo nepotrestal podobným, ovšem vždy mírnějším způsobem, jako kárali a trestali jeho kamarádi a přátelé. Později byl vždy mírnější, a když se stal bratr jeho Richard vlastníkem továrny, přestal Karel Weinfurt vypomahače trestati; nanejvýš je pokáral nebo jim pohrozil výpovědí... Tenkráte však nestál před továrními vraty než člověk jediný. Když se Weinfurt k němu přiblížil, spatřil zrzavého, pihovatého výrostka s odporným výrazem v vzpurné tváři. Změřiv jej zkoumavě od hlavy k patě, seznal, že to svalnatý a kostnatý organismus, který by již nyní, ačkoliv se nezdál býti starší šestnácti roků, zastal ruční práci vyspělého muže. Měl na sobě rozedraný, skoro žebrácký šat a vzezření jeho nelišilo se příliš od vzezření lupiče z řemesla. „Kdo jsme?“ optal se klidně Weinfurt. Zrzoun, jenž stál sice vzpřímen jako voják, ale měl zrak svůj k zemi upřený, buď že nerozuměl, nebo nechápal, co se byl Weinfurt ptal, cosi nesrozumitelného zakoktal. „Odkud?“ pokračoval Weinfurt. „Z Chuchle,“ odvětil výrostek. „Z Velké nebo Malé?“ „Z Malé.“ „A co chceme?“ Teprv nyní pozvedl zrzek zrak, a zadívav se Weinfurtovi do očí, odpověděl: „Rád bych byl štrajchpudlíkem!“ Při posledním slově šlehl z oka Weinfurtova blesk nevole. Ale připomenuv si, že výrostek nemá nejspíše ani tušení, že to nejurážlivější nadávka, která se může metnouti tiskaři v tvář, potlačil svou nevoli a optal se tónem poněkud drsným: „A víš, že bývá takový vypomahač den co den pro každou maličkost vypráskán?“ Zrzek zavrtěl hlavou. „Ty tedy nemáš ani ponětí o tom, co tě očekává? Pročpak raději nejdeš na jiné řemeslo?“ Zrzek váhal chvíli s odpovědí, pak pronesl přitlumeným hlasem:  „Nikdo mne nechce – nemám ani peřin, aniž peněz, abych...“ „Kdo je tvůj otec?“ vpadl Weinfurt. „Nemám žádného.“ „Čím tedy byl?“ „Nádeničil...“ „A matka?“ „Umřela – předevčírem,“ odpověděl dutým hlasem zrzek a tvář jeho přeletla chmura. Weinfurt, jenž byl s tváře zrzkovy zraku nespustil, zpozoroval, že vzpomínka na matku zdánlivě bezcitného a surového výrostka přece poněkud dojala, a právě tato okolnost učinila mu jej poněkud sympatičtějším. „A čím se živila matka tvá před svou smrtí?“ optal se Weinfurt po malé pause. Zrzek neodpověděl; zrak jeho těkal nesměle, ba skoro bázlivě po zemi, jako by nevěděl, na kterém místě může beztrestně utkvěti. „Nu, mluv přec! Čím se živila matka tvá před svou smrtí?“ opakoval s důrazem Weinfurt. Zrzek váhal chvíli s odpovědí, načež pravil nesměle: „Matka byla nemocna – nemohla...“ „Ale já se ptám, čím jste se živili?!“ vpadl Weinfurt netrpělivě výrostkovi do řeči. Zrzek opět mlčel. „Nu, snad jste nekradli?!“ připomenul Weinfurt povýšeným, ale drsným hlasem. Zrzek se zapálil jako pivoňka. Poslední slovo bylo mu vehnalo krev do tváře. Zvedl zrak, podíval se Weinfurtovi do očí, ale hned zas oči sklopil a po chvíli odpověděl zajikavě: „Ne – ne – nekradli! Jen já...“ „Nu tak!“ vpadl mu opět Weinfurt do řeči; ale tón jeho hlasu zněl uspokojeně. „Vždyť mi přec musíš upřímně říci, co a jak – jinak tě nemůžeme v továrně potřebovat. Nu – co jsi tedy dělal ty?“ „Já?“ zajikl se zrzek a dodal pak: „Já žebral...!“ Weinfurt se zamyslil. Zdálo se, že jej výrostek nemálo zajímá. Obzvláště poslední odpověď zrzkova jej skoro až překvapila. Po chvíli upřel zkoumavě zrak svůj výrostkovi přímo do očí, takže tento, ačkoliv zdál se býti spíše drzý a vzpurný než bázlivý, sklopil svůj zrak a poznovu se zapýřil. „Proč se červenáš?“ ozval se Weinfurt přísně. Zrzek mlčel. „Nemáš snad čisté svědomí?“ Zrzek opět neodpověděl. „Nu, teď toho mám po krk dost!“ pravil Weinfurt s tajenou přísností. „Buď budeš na mé odpovědi odpovídat hned a upřímně – nebo si jdi po svých! Nuže pověz: máš čisté svědomí nebo nemáš?“ Poslední slova pronešena byla tónem tak přísným a káravým, že zrzek o krok ucouvl. Ještě chvíli váhal s odpovědí, pak zamručel temným, skoro nesrozumitelným hlasem: „Nemám!“ „Tys tedy kradl?“ Weinfurt na to. „Kradl.“ „A často?“ „Ne – jen jednou...“ „Jen jednou?“ opáčil Weinfurt poněkud udiveně, načež dodal: „A kdy?“ „Před několika dny,“ zní smělejší odpověď. „A co jsi ukradl?“ „Opasek...“ „Komu?“ „Jakémusi formanovi.“ „A kde?“  „V hospodě na Zbraslavi...“ „A proč jsi kradl?“ Zrzek na tuto otázku opět neodpověděl. Weinfurt však ji opakoval s tímže přísným důrazem, jako byl již dříve na zrzkovi několikráte odpověď přímo vynutil. Zrzek i poté ještě váhal několik okamžiků s odpovědí, načež pravil zajíkavě: „Já musil – matka měla hlad – a já v ten den pranic nevyžebral...“ Weinfurt nedůvěřivě zavrtěl hlavou. Nejen odpovědi, i chování zrzkovo bylo mu nápadno; nemohl si vysvětliti, proč se asi na pohled drzý a prohnaný zrzek k svému hříchu tak upřímně přiznává. Z té příčiny pravil s přízvukem ještě přísnějším: „A proč se k tomu, ničemo, přiznáváš?“ Otázka ta zrzka zarazila. „Nuže, mluv, proč se přiznáváš!“ velel náhle Weinfurt povzneseným, příkrým hlasem, zvednuv ruku do výše, jako by se hotovil k ráně. Zrzek opět o krok ucouvl a zrak jeho těkal plaše kolem, jako by hledal cestu a způsob, jak by mohl nejsnadněji uniknouti. „Mluv!“ velel Weinfurt, nespouštěje očí s výrostka. „Proč se přiznáváš!?“ Teprv nyní zrzek odpověděl. „Já myslil,“ pravil zajíkavě, „že to víte...“ Weinfurt nemohl se zdržeti smíchu, což výrostka ještě více pomátlo. Mlčel. „A jak ti mohlo napadnout, že to vím?“ optal se Weinfurt po malé přestávce. „Vždyť se dnes vidíme snad po prvé! Mluv upřímně!“ „A neublížíte mi?“ optal se výrostek; neboť přes to vše, že byl sám silák, byl přesvědčen, že je vůči Weinfurtovi přece jen slaboch a že na uprchnutí nelze ani pomysliti. Weinfurt jen s největším namáháním potlačil smích, načež pravil konejšivě: „Neboj se, hochu! Neublížím ti! Zdá se mi, žes lepší, než se na první pohled zdáš... Mluv tedy!“ Výrostek i nyní ještě chvíli s výkladem otálel, ale pak se vzmužil a pravil: „Když jsem se vám po prvé podíval do očí a zaslechl váš hlas, zdálo se mi, že jsem vás už někde viděl a slyšel...“ „Není možná!“ „Bylo mi,“ pokračoval zrzek, „jako by byl vedle mne hrom uhodil; ale vzpamatoval jsem se přece, a teprv když jste počal na mne dotírat, napadlo mi, že o všem víte a že mne jen tak zkoumáte...“ Weinfurt zavrtěl hlavou, jako by nechápal, a zrzek dodal: „A tu mi napadlo, že snad bude přece dobře, když se přiznám, než abych zapíral, a potom...“ „A kde, myslíš, žes mne viděl?“ vpadl Weinfurt zrzkovi do řeči. Zrzek, pokrčiv rameny, chvíli přemítal, načež pravil: „Nevím, věřte mi! Kdybyste neměl vousy a nebyl tak zamračený – řekl bych, že jste podoben formanovi, kterému jsem ukrad opasek...“ „Nelžeš?!“ optal se náhle Weinfurt opět tímžepřísným tónem, jako byl už několikráte učinil. „Ne, nelhu! Ať se zdráv s toho místa nehnu!“ dušoval se zrzek, jejž byl přísný tón Weinfurtův opět zalekl. „A nepřelhals mne ani slovem?“ ptal se Weinfurt dále. Zrzek k nemalému podivení Weinfurtovu opět neodpověděl. V tváři jeho jevily se poznovu rozpaky; zdálo se, že posud neví, na čem jest. „Nuže? Nepřelhals mne ani slovem?“ opakoval Weinfurt s důrazem na posledních dvou slovech. Zrzek sklopiv zrak mlčel, čímž Weinfurta popudil. „Budeš teď mluvit nebo nebudeš?“ zahřměl, napřáhnuv poznovu výhrůžně ruku. Zrzek, nevěda si rady ni pomoci, odvážil se k odpovědi. „Lhal jsem,“ zašeptal zajíkavě. „Co a proč?“ rozkřikl se Weinfurt. „Či myslíš, že jsem nějaký otrapa, z kterého si můžeš tropit šašky?“ „Odpusťte!“ zajikl se zrzek. „Nemoh jsem jinak!“ „Čím jsi mne přelhal?“ Weinfurt na to mírněji. „Matka má není mrtva...“ „Proč jsi tedy lhal?“ „Matka mne navedla...“ „Matka? A proč...“ sJe nemocna-k smrti nemocna,“ vykládal výrostek. „Ale proč tě pobádala ku lži?“ Zrzek jevil opět rozpaky; zdálo se, že by se rád k něčemu přiznal, ale že neví, jak by to učinil. Po malé přestávce konečně se vzmužil. „Nu – povím vám to upřímně. Když jsem ukradl formanovi opasek s penězi, běžel jsem ze Zbraslavi domů do Chuchle. Byla noc a já šťastně doběhl domů. Ale asi za hodinu vrazil do sednice forman a já se musil před matkou vyzpovídat, co a jak jsem ukrad. Také opasek jsem musil vrátit a byl jsem rád, že mne forman nezmíátil...“ „Jak tě vypátral? Stihal tě?“ optal se Weinfurt, kteréhož počínala zrzkova zpověď zajímati. Zrzek, pokrčiv rameny, pokračoval ve svém vypravování směleji: „Nevím a marně jsem na to myslil. Někdo za mnou běžel, ale já byl schován ve škarpě a vím, že mne nikdo neviděl... Ale kdybych věděl, kdo mě prozradil, rozbil bych mu lebku!“ „Oho!“ zakřikl Weinfurt zrzka, kterýž byl v průběhu svého vypravování nabyl zmužilosti. „Tys tedy také mstivý?“ Zrzek se zapýřil a neodpověděl. „Co se tedy dále dělo?“ ozval se na to Weinfurt. „Proč tě matka pobádala ku lži?“ „Forman hodil matce několik dvacetníků a odešel,“ pokračoval výrostek. „Matka dlouho ležela na posteli jako zabitá; potom se zvedla a dala se do usedavého pláče. Já seděl v koutě u kamen, ani jsem nedutal. Znenadání mne matka zavolala. „Jeníčku!" povídala. „Pojď sem blíž!" Vstal jsem a přistoupil k posteli. Matka se na mne chvíli dívala, potom mne vzala za ruku a povídala: ,Jeníčku, – můj zlatej Jeníčku, – cos to udělal? Tvůj tatík také měl někdy hlad; ale on nikdy nekrad – slyšíš? – nikdy!‘ Nevěděl jsem, co počít. Bylo mi líto matky a litoval jsem i toho, že jsem ukradl opasek; ale mlčel jsem. Nato matka povídala: ,Já raději hlady umru, než abys musil pro mne krást.‘ – ,Co mám dělat?‘ optal jsem se. ,Jdi do fabriky!‘ matka na to. ,Půjdu!‘ řekl jsem. Matka si zhluboka oddechla a dlouho mlčela. Potom mne vzala za ruku a povídala: ,Víš co, jdi v pondělí na Smíchov ku kostelíku a postav se tam před vrata fabriky. Bude-li se tě někdo ptát, kdo jsi a odkud, pověz pravdu; ale zmíní-li se o mně, řekni, že jsem umřela‘...“ „Ale proč ti tak matka radila?“ vpadl Weinfurt zrzkovi netrpělivě do řeči. „Neřekla ti to?“ „Řekla,“ zrzek na to. „Povídala: ,Já nechci, aby někdo věděl, že jdeš pro mne do fabriky... Fabrika je pravé peklo – a já bych tě tam nikdy neposílala... Ale než bys krad, jdi radš do fabriky...!‘“ „Proč ti ale matka radila, bys řekl, že je mrtva?“ přerušil Weinfurt zrzka, jenž byl v řeči své od pravého jádra odbočil. „Řekneš-li, že jsem včera nebo předevčírem umřela, přála matka, snad budou mít s tebou útrpnost a vezmou tě spíš do práce,“ odpověděl zrzek. Prostá odpověď ta Weinfurta překvapila. Vše, co byl až dosud z úst výrostkových slyšel, zdálo se býti tak zmotané, že nevěděl, má-li zrzka pokládat za rafinované chlapisko nebo surově naivní klouče, které mnohdy ještě neví, co a proč mluví. Teprv tato, takořka násilně vynucená odpověď jej přivedla na pravou stopu. „Matka tvá tedy chce, aby s tebou měli cizí lidé útrpnost?“ optal se Weinfurt klidně a přece jaksi důvěrně. „Tak přála,“ zrzek na to. „Jsi ošklivý, zrzavý klacek, povídala, a kdo tě po prvé uvidí, každý řekne: ,O, s tebou já nechci nic mít – tys Jidáš...‘ Každý soudí jen podle tváře a do duše se nikdo nedívá... Tys divoký, neurvalý, ale máš dobré srdce... Po tom se ale nikdo neptá! Každý hledí, aby měl kolem sebe lidi s hezkou tváří – a kdo je tak ošklivý, urputný a vzpurný jako ty, nemůže mít na světě nikdy takové štěstí, jako ledajakýs oulisný, hladký had...“ Weinfurt naslouchal slovům těm s největším podivením. Z počátku připitomělý, nesmělý a zároveň drze a vzpurně do světa pohlížející zrzek počal se mu jeviti ve světle zcela novém a nadmíru příznivém. Recitovalť primitivní sentence matčiny tak hladce, jako by byly jeho vlastní. „Kdože byl tvůj otec?“ optal se nato Weinfurt přes to vše, že mu to byl zrzek již pověděl. „Nádeník.“ „A matka?“ „Nádenice...“ „Čím byl tedy tvůj děd?“ pokračoval Weinfurt. „Hadrník...“ Odpověď ta Weinfurta přímo zarazila. Vše, co byl právě od zrzka slyšel, bylo tak podivné, že nemohl uvěřiti, co mu byl zrzek právě odpověděl. Zavrtěv nedůvěřivě hlavou, pravil: „Ne, ne – to není možné.“ „Ať se zdráv s toho místa nehnu!“ dušoval se zrzek, jenž byl poznovu nabyl zmužilosti. Weinfurt chvíli přemítal, načež pravil: „Nečítali jste doma někdy knihy?“ „Ba arciže!“ zrzek na to. Matka jich měla plnou polici – a čtla v zimě celé večery...“ „A odkud měla ty knihy?“ ptal se dále Weinfurt, v jehož duši počalo svítati. „Od dědouška...“ „Vždyť jsi prál, že byl děd tvůj hadrník...“ „Pravda – ale knihy měl přec...“ Weinfurt opět chvíli mlčel, načež děl: „A ty umíš také číst?“ „Číst i psát – i počítat...“ „A přece jsi krad?“ Weinfurt na to s přízvukem trpkosti. Zrzek se zapýřil; neodpověděl. „Chceš tedy pracovat ve fabrice?“ optal se po malé pomlčce opět Weinfurt. „Chci,“ zní odpověď skoro až radostná. „Pojďme tedy!“ vece kategoricky Weinfurt a obrátiv se ubíral se ku vchodu do továrny. Zrzek jej následoval. Po několika krocích Weinfurt, jenž byl patrně přemítal, náhle se zastavil a obrátiv se pravil: „Pročpak tě poslala matka právě sem ku kostelíku? Vždyť je na Smíchově také ještě jiná továrna na kartony!“ „Mám prý tu strýce,“ odvětil výrostek. „Strýce?“ opáčil Weinfurt. „Jak se jmenuje?“ „Vebrouš,“ zní klidná odpověď. „Vebrouš!?“ zvolal Weinfurt tak hlasitě, že se výrostek až zalekl. „Ano – tiskař Vebrouš je mým strýcen,“ odvětil zrzek. „Mám prý se tu na něj poptat!“ Weinfurt chvíli mlčel; připomenulť si, co mu byl Vebrouš ondy vypravoval, – pak se prudce optal: „Jakže se jmenuješ?“ „Jindra – Jan,“ zní odpověď. Weinfurt zůstal jako ztrnulý. Duší jeho šlehly tři vzpomínky: Připomenutí Vebroušovo, že jmenovala se tak žena jeho po otci, pak slova Vítovcova, že jmenuje se tak neznámá dívka, které byl poskytl přístřeší, a konečně že zove se tak i Vítovcův učeník Joza. Několik okamžiků zůstal mlčky státi, nemoha odvrátiti zraků svých s odporné tváře zrzkovy. „Máš nějakého bratra?“ optal se na to. „Nemám.“ „Nebo sestry?“ „Také ne.“ „Nebo snad sestřenici, bratrance...“ Zrzek pokrčil rameny řka: „Vím jen, že jsem měl dva strýce. Jeden se jmenoval Jindra, druhý Vebrouš – první je už mrtev...“ „A nevíš o něm nic?“ „Nic – matka o něm nikdy nepovídala...“ Weinfurt postál ještě chvíli, aniž by byl slova pronesl. Přemítalť o zvláštní shodě jmen čtyř osob, které jej byly v právě minulých několika dnech více méně zajímaly. Rozumí se samo sebou, že mu nejživěji tanula na mysli neznámá dívka; ale obdržev od zrzka rozhodnou odpověď, že žádné sestry nemá a o žádné sestřenici neví, uznal za zbytečné dále se vyptávati. I obrátil se a zaměřil k tovární budově, v které pracoval starý Vebrouš, aby mu řekl, že se po něm má poptati k výpomoci právě přijatý synovec jeho. Zrzek šel těsně za ním. Sotva však Weinfurt učinil několik kroků kupředu, odkud bylo lze aspoň zevně a povrchně přehlednouti skoro všechna oddělení továrny, shledal, že pracuje se už ve všech, a to nikoli jako v obyčejné pondělí, nýbrž skoro jako v kterýkoli pracovní den, kdy mělo dělnictvo napilno. Zasmušilá tvář jeho se poněkud vyjasnila. Zrychlil krok a v několika okamžicích stál tváří v tvář starému Vebroušovi, kterémuž co možná stručně pověděl, co byl od zrzka před chvílí slyšel. Vebrouš vyslechl Weinfurta trpělivě. Synovce svého neznal, ale přivítal jej vlídně, ba srdečně, a počal se ho, jakmile Weinfurt skončil, na všechny možné maličkosti vyptávati. Weinfurt chvíli naslouchal; ale Vebroušovy dotazy a zrzkovy odpovědi byly tak všední, že záhy počaly Weinfurta nuditi. Chtěje se mimo to poohlednouti po továrně, aby mohl podati Richardovi o stavu věcí co možná rychle zprávu, přerušil vyptávajícího se Vebrouše. „Víš co, kamaráde,“ pravil, „nech si prozatím synovce zde, já se poohlédnu po továrně.“ „Dobře, dobře, Weinfurte!“ Vebrouš na to. „A chceš-li,“ dodal Weinfurt, „nech ho zde po celý den, aby se trochu poohlídnul – já dnes nejspíš nebudu pracovat...“ „Třebas!“ odpověděl Vebrouš, a nedbaje více Weinfurta, jenž se vzdálil, začal se synovce svého znovu vyptávati... Weinfurt prošel všechny místnosti tovární asi ve čtvrt hodině a shledal, že jest vše takořka ve vzorném pořádku. Dělnictvo bylo se ku práci dostavilo v tak hojném počtu, jako snad ještě nikdy v pondělí, co továrna existovala. Všady pracovalo se se zjevnou chutí, ba s nápadným chvatem, jako by byla sobota a zanedbaná práce se doháněla. Weinfurtův znalecký zrak přehledl vše neobyčejně rychle; ale přesto, že byl shledal vše v pořádku, jakého se byl sám ani nenadál, nedal spokojenost svou ni slovem najevo, ba v žádném oddělení skoro na nikoho nepromluvil. Seznal též, že přítomnost jeho v továrně není pro okamžik naprosto potřebí, a připomenuv si včerejší vyzvání bratrovo, aby jej navštívil, rozhodl se, že tak učiní bez odkladu, a také se ihned vydal na cestu. Šel pomalu s hlavou poněkud k prsům svěšenou, neohlížeje se ani vpravo ani vlevo a nevšímaje si ničeho, co se dělo kolem něho. Octnuv se v bratrově domě, musil asi čtvrt hodiny čekati. Richard ještě spal a musil býti probuzen. Přivítal bratra s vřelostí vpravdě bratrskou. Karel, podav mu nejdříve zevrubnou zprávu o stavu věcí v továrně, vypravoval mu obšírně o událostech, jež byly bezprostředně předcházely, zejména o bouřlivém sněmování dělnictva, jež následovalo po odjezdu Richardovu na letohrádek, o smíření svém se starým Vebroušem a o prospěšných toho následcích. Vypravoval sice zevrubně, ale nápadně úsečně, takže Richard, jenž s nemalým interesem naslouchal, v neobyčejně krátké době měl úplný obraz stavu věcí. Poděkoval Karlovi za upřímnou a poctivou snahu a ujišťoval, že nyní i on ze všech sil se přičiní, by dostál danému slovu a zrealisoval plány, o nichž se byli v poslední své delší rozmluvě shodli, a navzájem počal nyní vypravovati Karlovi, jakým způsobem zamýšlí plány ty provésti. Také Karel, ačkoliv jaksi v sebe uzavřen, naslouchal slovům Richardovým s podobnou zálibou, jako byl předtím Richard sledoval jeho vypravování. Seznalť, že byl bratr o tom všem vážně a důkladně přemýšlel, a souhlasil v podstatě se vším, co Richard navrhoval, aby bylo pro okamžik provedeno. V podrobnostech arci měl různé námitky a také jich netajil; ale nabyv přesvědčení, že jsou intence bratrovy poctivy, námitky své jen v stručnosti naznačil a nikterak se nevzpíral, když Richard prostě podotknul, že jest na podrobnosti vždycky ještě času, jen když budou hlavní základy položeny. Záležitost ta vyřízena tentokráte způsobem ryze obchodnickým: chladně, střízlivě a s neobyčejnou úsečností. Nato ujal se slova zase Karel a vypravoval Richardovi o myšlence, která mu byla napadla, právě když byl po odjezdu Richardově v zahradě U hvězdiček k dělnictvu mluvil, a o jejímž provedení byl, jak víme, několikrát bez úspěchu přemítal. Richard vyslechl bratra trpělivě a k nemalému překvapení jeho dosah myšlenky pochopil a zároveň také ihned udal takřka hravě aspoň prozatím vhodný způsob, jak by mohla býti nejpraktičtěji v skutek uvedena. Byltě totiž důvěrným přítelem několika členů komitétu, jenž se v tu dobu již od delšího času zasazoval o zřízení české spořitelny, a sotvaže byl Karel pronesl první slova o úsporách ze mzdy dělnictva, ihned také věděl, co s úsporami těmi počíti. Zároveň mu napadlo, že získá si nemalý vděk svých přátel, kteří měli aspoň pro počátek nevyhnutelně potřebí kapitálu, když jim k účelu tomu opatří úspory svého dělnictva, a hlavně z této příčiny akceptoval bratrovu myšlenku za svou. I vyložil Karlovi, jenž neměl o přípravních pracích k založení spořitelny ani zdání, v podstatě účel ústavu, jakož i zásady, kterýmiž má býti řízen. Karel ihned pochopil, že budou úspory dělnictva v ústavu takovém nejvhodněji zabezpečeny, a souhlasil pak se vším, co bratr dále navrhoval. Prozatímní návrh Richardův zněl: „Bude-li dělnictvo pracovati po mém přání, není pochybnosti, že bude také čistý výtěžek náš nepoměrně větší, než byl až posud. V případu takovém, myslím, bylo by skoro nelidské, kdybychom zapomněli na ty, kdož nám k větší mohovitosti prací svou dopomohli. Nechci tudíž, aby si dělníci sami ze své zvýšené mzdy něco ukládali. Kdož ví, jak by takový návrh přijali! – Možná, že by jej ve své úzkoprsé zaslepenosti i zamítli a zůstali pak v případu potřeby na holičkách. A proto bude nejlíp, když stane se prozatím vše bez vědomí dělnictva, t. j. když každému z nich správa tovární se zvýšené mzdy týdně několik krejcarů – třeba pět nebo deset s každého zlatého – srazí a peníze ty složí do spořitelny pod úrok. Tak bude zde nejen základní kapitál, z kteréhož se bude moci v případu potřeby podporovati každý, kdo bude míti na podobnou podporu nějakého práva, nýbrž kapitál ten bude se úroky i rozmnožovati.“ Karel Weinfurt nejen že návrh ten schválil, on nemohl jinak, než vysloviti bratrovi vřelý dík za jeho přímo vzorné intence... Teprv poté rozpředla se mezi oběma bratry rozmluva rázu výhradně osobního. Richard vypravoval bratrovi o svém pobytu na letohrádku, o své žínce, i o tom, jak si vzpomínala na Karla; vypravoval mu i o svém prvorozeném dítku, netaje se radostí svou nad tím, že se mu narodil hoch, ba vylíčil bratrovi obšírně i způsob, jakým míní hocha svého vychovati, jak se byl o tom již v poslední rozmluvě s Karlem v stručnosti zmínil, a k závěrku podotknul, že zanedlouho, jakmile stav Elvířin dovolí, odveze žínku i dítko své do Prahy. Karel naslouchal slovům bratrovým se zvýšenou pozorností. Každé slovo zdálo se ho zajímati, obzvláště když vypravoval Richard o své žínce... Naslouchal však s klidem stoika. tváři jeho ani sval se nepohnul; jen oči leskly se poněkud živěji než jindy a mnohdy šlehl z nich blesk skoro vášnivý. Avšak když Richard své vypravování ukončil připomenutím, že přiveze Elvíru do Prahy, a dodal jako mimochodem slova: „Ale pak nás budeš musit, milý Karle, často, velmi často navštěvovat!“, bylo Karlovi, jako by se mu byl náhle zatajil dech. Krev mu vstoupila tak prudce do tváře, že Richard uleknut vyskočil, domnívaje se, že jeví se u bratra symptomy mrtvice. Houževnatý organismus Karlův byl však už odolal větším bouřím, než bylo první prudké hnutí srdce, které ho zachvátilo jako náhlá horečka. Namahavě, ale mužně potlačil hnutí své mysli, takže bratr vbrzku byl o jeho zdraví bez starosti. Tím však rozmluva ukončena. Karel musil na čerstvý vzduch a rozloučil se s Richardem. Ve dveřích však šlehla duší jeho vzpomínka na neznámou dívku a její novorozeně, jimž byl poskytl přístřeší, jakož i na slib, jejž byl dal příteli Vítovcovi. I obrátil se a pravil: „Ještě několik slov, milý Richarde. Zmínil jsem se ti již ondy o mladé matce a novorozeňátku, které se narodilo v týž den a snad v tutéž hodinu jako tvůj hoch. Jindy budu ti o dobrodružném případu obšírněji vypravovati. Pro dnes však tě prosím o něco, oč jsem tě ještě nikdy nežádal. Zdá se mi, že ubohá mladá matka, které jsem poskytl na čas přístřeší, má bídu...“ „Rozumím!“ vpadl kvapně Richard. „Chceš, abych jí něčím vypomohl.“ „Ano!“ vece lakonicky Karel. Richard se na chvíli zamyslil, pak podotknul: „Myslím, že by bylo nejlíp, kdybych jí poskytl výpomoc trvale. Narodilo-li se dítko v týž den a skoro tutéž hodinu, jako můj hoch, nechť mají oba památku... Souhlasíš?“ „Souhlasím!“ Karel na to. „A mnoho-li, myslíš, že stačí měsíčně?...“ optal se Richard. Karel pokrčil mlčky rameny. „Stačí třicet zlatých?“ „Snad!“ „Nuže tedy! Nechť se matka každý měsíc přihlásí u pokladny tovární. Učiním ihned opatření, aby jí byla podpora ta vyplácena tak dlouho, dokud nebude její dítko zaopatřeno...“ Mlčky stiskl Karel Richardovi ruku; pak se rozloučili – oba spokojeni, ba blaženi... Minulo asi pět neděl... Mračný Boreáš byl se v té době ve své tajemné říši ledovýma rtoma na svět již tak často pousmál, že se zdálo, jako by byl mrazivý úsměv ten v chladné nelítostné tváři jeho navždy zkameněl... Bledá, krutá a přece tak čarokrásná královna severu byla nastoupila neobmezenou svou vládu... Příroda zdála se býti v ztrnutí. Bělostný příkrov sněhový pokrýval vršiny i pláně, role i luka, rokle a částečně i stráně, silnice, cesty i stezičky – vše zdálo se býti pohřbeno pod sněhobílým hávem divuplné královny severu... A kdekoli snažil se člověk zúmyslně nebo mimoděk jakýmkoli způsobem setřásti okovy nebo zahladiti stopy despotické vlády neúprosné, ukrutné královny nordické, nikde nepodařilo se mu to než částečně a na krátký čas. Nejvěrnější spojenec královnin, rovněž tak nemilosrdný a krutý Boreáš mrazivým svým dechem zavál a zničil přes noc, přes den neb i dříve všechny přípravné práce destruktivních živlů k setřesení krutého jha zimy.... Obloha byla za dne skoro neustále jediný šedý, pošmurný oblak – jednotvárný, nudný, sklíčenost a duševní tíseň budící... Husté mlhy podzimní byly sice pozbyly své oprávněnosti; ale přesto skoro den co den rozkládaly podloudně aspoň zrána a dopoledne své nevlídné, ba dusivé pláště nad obzorem a prchaly jen před dechem Boreášovým. Slunce bylo se za tu dobu jen jednou na několik hodin zmocnilo žezla svého; ale pohled jeho byl mdlý jako hasnoucí zrak umírajícího, v němž se chvěje nevýslovná úzkost... Namahavě, jako s napnutím veškerých svých sil prorazilo žlutavými paprsky svými hustý závoj mlh a jednotvárného oblaku a po nějaký čas usmívalo se na svět, ale tak trpce a bolestně, jako když se navždy loučí, načež znenáhla mizelo, jako mizí v beznadějné duši víra v lepší budoucnost, až zmizí úplně... Zato opanoval situaci měsíc s miliardami hvězd noci. Noční dech Boreášův klestil mu cestu mlhami a oblaky. Po nějaký čas objevoval se měsíc na obloze v podobě uzoučkého srpečku, jenž každým dnem přibýval, až pak posléze, dospěv v úplněk, královal nocím skoro suverénně jako v krajinách polárních. V životě osob, o nichž jsme byli vypravovali, nestala se však v době té žádná podstatná změna. V továrně Richarda Weinfurta pracováno po přání majitelově. Občas, zvlášť po neděli, přihlašoval se sice u mnohých dělníků mnoholetý zlozvyk ku svému právu a často se stalo, že dvacet nebo i více dělníků v pondělí neb i v úterý ještě do práce nepřišlo; ale k domluvám svých rozvážlivějších soudruhů přišli přece aspoň již ve středu do práce a pracovali se zvýšenou pílí a vytrvalostí. Richard Weinfurt, jenž se byl sám tak záhy a tak radikální změny nenadál, vbrzku se přesvědčil, že za této změny, potrvá-li jen rok nebo dvě leta, bude moci nejen všem posavadním zákazníkům svým vy- hověti, nýbrž bude se musit poohlédnout i po zákaznících nových, aby opatřil dělnictvu svému dostatek práce. I počal také již přemítati, jakým způsobem a kdy se to bude moci státi, ba kalkuloval již, jaký asi užitek by mu z toho v několika letech vyplynul. Tolik bylo jisto, že za takových poměrů byla by musila továrna Weinfurtova rapidně zkvétati, a Richard zabýval se v myšlenkách již také novými reformačními plány, zejmena přemýšlel o rozšíření továrních budov, o přikoupení nových stavebních míst, slovem o rozšíření svého závodu. Jsa člověk ve věcech obchodních a průmyslových střízlivý, nečinil si v ohledu tom nižádných ilusí a kombinoval jen na základě skutečných fakt; ale i tento opatrný způsob kombinace nebyl nikterak na závadu, by neviděl v duchu rozkvetlý svůj závod a nekochal se v osamělých chvílích doposud ještě ilusorními, ale dle všeho přece pravdě podobnými následky výhodné změny pracovní doby. Jsa s průběhem věcí úplně spokojen, nezapomněl také na sliby, bratru Karlovi učiněné. Zdá se, že by byl tak učinil z vlastní iniciativy, bez jakéhokoli dalšího nátlaku neb upozornění. Ale o jeho poslední návštěvě u žínky byla jej tato žádala, by jí vypravoval o poměrech továrních, a když byl přání jejímu vyhověl, upozornila jej opatrně na ony věci, za jejichž změnu byl se u ní Karel Weinfurt přimlouval. Učinila tak se vší možnou mírností, jsouc připravena na odpor; ale k nemalému podivení shledala, že jest Richard nejen ochoten záležitosti ty pokud možná urovnati, nýbrž že o nich sám již přemýšlel a uznal změnu za vhodnu i prospěšnu. Richard Weinfurt, dav k sobě povolati místního kantora, shodl se s ním, že za poměrně dosti mírnou náhradu peněžní bude dvakrát nebo třikrát podvečer učně a mladší vypomahače tovární vyučovati čtení, psaní a počítání. Škola nalézala se nablízku továrny, jen asi sto kroků od hlavního vjezdu do továrny vzdálena, a jelikož tehdáž v záležitostech školských takořka žádných překážek nebylo, zahájeno vyučování již v několika dnech. Do první večerní hodiny však se dostavily jen dvě děvčátka a jeden hoch. Ostatní, jichž bylo úhrnem asi padesát, neuposlechli vyzvání buď z vlastní tuposti nebo z cizího popudu, hlavně následkem ousměšného zrazování tiskařů, kterýmž byla i tato novota proti srsti. „K čemu číst? K čemu psát?“ mudrovali někteří ze starších dělníků. „My sestárli bez učení a byli jsme také živi – žijeme posud a – dobře se nám vedlo...“ „Zbláznil se pan Richard Weinfurt?“ mručeli a hubovali jiní. „Jemu je hej! Nepracuje a může se každý den ve dne v noci veselit. Ale my – co my?! Dřeme se po celý den a večer by nám nepopřál ani oddechu?! Cožpak jsme blázni?! To by se nám chtělo!...“ „Ale vždyťpak nás starší nikdo k ničemu nenutí!“ napomínali někteří rozvážnější. „Jen kluci a holky mají chodit do školy, aby nebyli tak pitomí jako mnohý z nás starších. Snad je to přece lepší, když si posedí hodinku ve škole, než aby běhali po ulici a humnu, lezli po stromech, ovoce sráželi, po sobě kamením házeli neb i kradli...“ „Kdybych nebyl tak starý jako jsem,“ dodal jeden z nejstarších, „chodil bych do školy hned, abych se naučil aspoň počítat... Nevedlo se mi bez čtení, psaní a počítání zle – pravda; ale kdysi – už je tomu asi padesát let – mne přece jeden žid kakraholtsky napálil! Připravil mne, ludrák, o pět zlatých a od toho dne mám vztek na židy i na sebe – od toho dne chci se pořád učit počítat a podnes jsem se nenaučil ani zbla..“ Tak a podobně mudrováno po celé továrně. Skoro nikdo nebyl s novotou spokojen, skoro každý na ni hučel nebo huboval, ba mnohý vyjádřil se o ní přímo surově... Kantor však zahájil vyučování, jak se byl s Richardem Weinfurtem dohodl, bez ohledu na počet svých žáků. Vyučoval však z počátku jen půl hodiny –  byloť prý mu, jak se sám několikráte v kruhu svých známých vyjádřil, při večerním světle a před prázdnými škamnami – veškeré jeho žactvo nevyplnilo ani škamny jediné – nevýslovně smutno, ba mnohdy, když venku vítr zaskučel, a vniknuv do školní světnice, světlo rozplápolal, takže lehké stíny kmitaly po škamnách, skoro až k smrti úzko... V několika týdnech přibyli ještě dva žáci, takže kantor vyučoval všeho všudy pět žáků. Vše to však ni Richarda Weinfurta, ani bratra jeho Karla nemýlilo. Znaliť povahu, mravy i zvyky dělnictva příliš dobře, než aby nebyli věděli, že z počátku vůbec ani jinak býti nemůže, a doufali v budoucnost... Rovněž tak vyhověl Richard i druhému přání Karlovu. Již následující pondělí dostavil se jako náhodou do továrny, a lelkuje u hlavního vchodu, kde stáli v řadě vypomáhači čekajíce, až je ten neb onen dělník osloví, doporučoval dělníkům vždy hochy a děvčata nejvyspělejší, nejzdravější a nejsilnější. Bylo to sice každému nápadno, že se vlastník továrny dostavil tak časně zrána; neboť podobného něco nemělo v celé továrně pamětníka; ale Richard choval se tak umírněně a skoro bychom řekli rafinovaně, že nebylo v celé továrně ani jediného dělníka, jenž nebyl přesvědčen, že přišel Richard Weinfurt do továrny zcela náhodou a že jen z dlouhé chvíle a pro svou zábavu tiskařům štrajchpudlíky doporučuje. Následující pondělí Richard nepřišel a dostavil se poznovu až třetí pondělí, by tímže opatrným způsobem svou proceduru opakoval. Někteří dělníci sice nad tím kroutili hlavami; ale v podstatě neměl nikdo nic proti tomu a každý milerád přijal k výpomoci hocha nebo dívku, kterou mu byl vlastník továrny jen jaksi mimochodem naznačil nebo doporučil	 Také u Vítovců nezměnilo se v podstatě takměř pranic. Karel Weinfurt požíval doposud ještě pohostinského práva, spal s panem mistrem, kdežto paní mistrová trávila noci v komůrce sousedově. Karel Weinfurt však byl nápadně zamlklý, takže ho ni Vítovec, ani žena jeho nižádným dotazem nebo vypravováním neobtěžovali; jen když se na něco optal sám, odpověděli stručně a věcně. Zdálo se, že duševně trpí, a sousedé jeho měli přes všechnu svou prostodušnost tolik taktu, že se mu nevtírali. Karel se sice občas sám namáhal, aby se nezdál býti nápadně zádumčivým; ale byli viděti, že se přemáhá a že jest mu samota nyní ještě milejší, než mu bývala druhdy. Jenom v prvních dnech po poslední delší rozmluvě s bratrem Richardem jevil větší živost. Především vyptával se Vítovcova učeníka Jozy zevrubně na rodinné jeho poměry a dal si také od paní mistrové vypravovati, co věděla o neznámé mladé matce; ale nedozvěděl se v podstatě skoro pranic nového. Joza byl rodem od Králové Hradce, Jindrovy neznal, ba neměl ani tušení, že žijou na světě také ještě lidé téhož jména jako měl on. Zdálo se tudíž, že není spřízněn se žádnou osobou téhož jména, jež byly Karla Weinfurta v právě minulých dnech více méně zajímaly. Také mladá matka, kteréž byla paní mistrová pověděla, že se také Joza jmenuje Jindra, prohlásila, že u Králové Hradce žádných příbuzných nemá a neměla – shoda jmen těchto dvou osob byla tudíž zcela nahodilá. Také o minulosti a vůbec o rodinných poměrech mladé matky nedozvěděl se Karel z úst paní mistrové pranic podstatného. Vítovcová mu sice vypravovala, jak mu byl Vítovec předpověděl, živě a s nemalou zálibou o neznámé dívce po několik večerů, a kdykoli z Weinfurtovy komůrky zaskočila domů a Weinfurt byl přítomen, nemluvila o nikom než o Jindrově Marušce, kterouž vždy do nebe vynášela; ale vše to týkalo se výhradně jen osobnosti a chování mladé dívky: o minulosti a životních poměrech jejích ani paní mistrová nic podstatného nevěděla. Čtrnáctého nebo patnáctého dne po dobrodružné noci, kdy se byla mladá matka octla v baráčku, setkal se s ní Karel Weinfurt tváří v tvář a promluvil s ní po prvé několik slov o věcech všedních. Byltě se s ní setkal vraceje se v poledne z práce k Vítovcům, právě když Jindrova, která byla patrně jen na okamžik k sousedům zaskočila, opouštěla jizbu... Weinfurtovi neušlo, že mladá matka spatřivši jej studem se zapýřila; ale on klidně, vážně pozdravil, ona se sklopeným zrakem pozdrav opětovala, a dříve nežli Weinfurt znovu promluvil, děkovala mu prostými slovy za milosrdenství, jež jí byl prokázal. Slova její byla, jak připomenuto, prostá; ale tón tak vřelý, řekli bychom skoro úlisně přítulný, že Weinfurt mimoděk přistoupil blíže a naklonil poněkud hlavu, jako by chtěl přívětivý zvonivý hlas její zcela zblízka slyšeti. Poté vyměnili ještě několik slov – všedních, bezvýznamných, jak se v obyčejném životě tak často děje – dívka vklouzla do komůrky Weinfurtovy, Weinfurt pak vešel k Vítovcům. Mladá matka byla na Weinfurta učinila dojem nadmíru příznivý. Již z prvního tohoto setkání, již z prvních jejích slov soudil, že má její chvalořečnice, paní mistrová, v mnohém pravdu, co byla o ní příznivého a chvalného vypravovala; ba zdálo se mu, že paní mistrová nepostihla až dosud vše, že mladá matka musí vynikati nad jiné ještě mnohou jinou chvalnou vlastností, pro kterou prostá žena z lidu, jako paní mistrová, neměla skoro ani smyslu. Od té doby setkával se Karel Weinfurt s mladou matkou v bytu Vítovcově častěji. Bylo to arci vždy jen jaksi setkání se dvou sousedů, kteří, stavše se teprve před nedávnem sousedy, doposud ještě ani povrchně se neznají a nuceni jsou obmezovati se ve svých dotazech a odpovědích výhradně na záležitosti nejvšeobecnější. Znatel povah lidských byl by sice již z těchto úryvkovitých a povšechných hovorů seznal, že klíčí v duších jejich cosi, co možno snad nejpřípadněji nazvati zárodkem vzájemné úcty; ale až dosud nebylo lze než pozorovati symptomy nahodilé, které mohly každým okamžikem zase ustoupiti symptomům chladné lhostejnosti. Jindrova jevila z počátku ve svém chování i řečích svých jakousi nesmělou důvěrnost, jako nezkušená a bázlivá dívka, která neznajíc neupřímnosti mileráda by na každý dotaz odpověděla tak, jak byla až dosud zvyklá odpovídati, a přece se bojí, že každé slovo její může uraziti, zaboleti nebo pohněvati. Bylať od paní mistrové slyšela o povaze, zvycích a snahách Weinfurtových tolik různých podrobností, že nedovedla se doposud ještě vpraviti v jeho povahu. Zdálo se jí, že to muž dobrý a poctivý, ale nadmíru podivínský; jeden z oněch výstředních lidí, pro které není žádných pravidel a kteří dovedou býti dnes rovněž tak dobrými, jako byli včera neúprosnými, ba krutými. Drsný zevnějšek, temný hlas a poněkud nemotorné nebo lépe řečeno jaksi nedbalé vystupování Weinfurtovo Jindrovu v náhledech těch potvrzovalo. Zdálo se jí, že to muž nadmíru přísný, ba zelotický; člověk, kterýž nižádný, byť sebe nepatrnější poklesek nepromíjí, slovem, kterýž se dívá na vše se stanoviska rovněž tak přísného jako neúprosného mravokárce, kterému nic nečiní většího potěšení, než když může poklesek nebo hřích nějaký po zásluze odsouditi a zároveň potrestati. Možná, že by byla Jindrova poněkud jinak soudila, kdyby byla Karla Weinfurta osobně seznala jen o několik týdnů nebo jen o několik dní dříve. Nynější jeho zamlklost a úsečnost v řečech, občasná zamyšlenost a roztržitost nečinily drsný zevnějšek jeho nikterak sympatičtějším a nepřispívaly ani dost málo k objasnění jeho povahy. K Jindrově choval se Weinfurt podobně jako ona k němu, toliko s tím rozdílem, že nebylo lze důvěrnost jeho nazvati nesmělou, nýbrž nanejvýš reservovanou. I on byl zvyklý upřímnosti, a přece by byl mohl bystrý pozorovatel při každé příležitosti shledati, kterak se namahá, aby se nezdál býti upřímným, jako by se obával, že může upřímností svou pohněvati nebo uraziti. Zdálo se, že jest si zcela dobře vědom, co byl pro mladou matku a její novorozeňátko učinil; ale že přece ni slůvkem, ni pohledem nechce jí to dáti najevo, jedním slovem, že si přeje, by ženština, které byl s manžely Vítovcovými v nejtrapnějším okamžiku života poskytl ochrany a pomoci, nepokládala ho než za člověka nanejvýš jen od vidění známého, kterému není mravně ničím zavázána. Vzájemná důvěra, z kteréž vzniká přátelství, už existovala; ale byla, abychom tak řekli, latentní; manifestace její závisela na různých předcházejících okolnostech a nemohla býti skoro ani jinou, než jako když skutečná nedůvěřivost přechází znenáhla v důvěrnost. Teprv po několikerém setkání zdálo se, že obě tyto povahy poněkud se sbližujou, že počínají chápati, že není třeba, by se chovaly k sobě s takovou reservou jako posud; ale přesto nezměnilo se chování jejich ani v nejmenším, ledaže Weinfurt občas podvečer, když byla Vítovcová s Jindrovou v jeho komůrce, navštívil je na krátkou dobu, a pobaviv se po svém zvyku hlavně posloucháním, zase odešel. Stalo-li se, že paní mistrová odcházela nebo že byla někým odvolána, nezůstal Weinfurt nikdy s Jindrovou o samotě; zvedlť se, dal dobrou noc a odešel s paní mistrovou. Z počátku to nebylo Jindrově ani dost málo nápadno; později, když se to bylo kdysi po tři dni po sobě opakovalo, všimla si toho; ale nemohla jinak, než podiviti se taktu a jemnocitu málomluvného a na pohled drsného dělníka, jenž nezdál se míti smyslu než pro věci praktické. O minulosti Karla Weinfurta věděla Jindrova již vše, co věděla paní mistrová. Byla to arci jakási, skoro až romantická míchanice pravdivých dat a pouhých pověstí, z nichž poslednější měly takovou převahu, že seznala Jindrova dobrodince svého sice v dvojsvětlí skoro až křiklavých kontrastů, ale zároveň ve světle co možná nejpříznivějším. Tušila sice, že mnohé, co jí byla paní mistrová vypravovala, nezakládá se na pravdě; nicméně tvářila se vždy, jako by všemu věřila, – a paní mistrová vypravovala o Weinfurtovi vše, co vůbec věděla a sama za ryzí pravdu pokládala. O budoucnosti Jindrovy byla mezi Weinfurtem, Vítovcem a jeho ženou často řeč. Z počátku se mínění jejich rozcházelo; ale když později paní mistrová vyloudila na mladé matce upřímné přiznání, že by si nepřála žiti jinde než nablízku lidí tak dobrých a upřímných, shodli se všickni tři, že není nižádné příčiny, by byla mladá matka odpuzována. Všichni tři byli pevně přesvědčeni, že je to padlá dívka – ubohé nešťastné stvoření, nemající v širém světě nikoho, kdo by mu podal pomocné ruky, – a proto shodli se, že učiní pro mladou matku vše, co bude vůbec možno. Co byl už Karel Weinfurt k návodu Vítovce a jeho ženy učinil, víme; Jindrova byla stálou podporou, kterou byl Richard Weinfurt v návalu řídké dobročinnosti z pokladny tovární vypláceti přislíbil, aspoň na tak dlouho zabezpečena před nouzí nejtrpčí, dokud by Richard daného slova nezrušil, a mohla tudíž i bez další pomoci, ba beze vší práce existovati; neboť poskytnutá podpora representovala za oněch dob částku, která úplně stačila k nejnutnější výživě dosti četné rodiny, neřku-li k výživě matky s jediným, posud malilitkým dítkem. Jindrova arci byla ochotna konati za tuto podporu různé ruční práce nejen pro Karla Weinfurta a manžele Vítovcovy, nýbrž především pro rodinu Richarda Weinfurta, a Karel Weinfurt musil také k prosbě její nabídnutí to bratrovi přednésti. Ale Richard veškeré odškodné prostě zamítl a ostatním ani nenapadlo, by jinak učinili. Následkem toho všeho shodli se Karel Weinfurt a Vítovcovi, že najmou pro Jindrovu onen pokojík pod zemí, o němž se byl Vítovec již zmínil, že bude za několik týdnů prázdný, a také tak, aniž by byli Jindrově o tom něco prozradili, učinili. Paní mistrová opatřila něco staršího nábytku, zejména postel a dvě stolice, Weinfurt dodal peřinu a dva polštáře, učeník Joza kdesi ukradl dvě otepi slámy a nacpal starý slamník, chasník Matouš koupil několik hrnců, misek a talířů, chasník Vít dvě lžíce, dva nože a dvě vidličky, Vítovec pak zcela nový, ovšem měkký a nenatřený stůl, slovem každý přispěl, seč byl, k upravení domácnosti mladé matky, aniž by o tom měla jen tušení. Vše snešeno zcela nepozorovaně do prázdného již bytu, jejž byla paní mistrová vlastnoručně čistě vybílila a jehož podlahu byl učeník Joza s řídkým sebezapřením šmouhovitě vydrhnul. A když pak byla paní mistrová snesla dolů i jeden ze svých malých obrázků: Mater dolorosu, se srdcem sedmi meči probodeným, a nad ustlanou postelí jej zavěsila, bylo vše připraveno... Kdo však měl o tom mladé matce podati zprávu? Paní mistrová? Nebylo možno – bylo by prý jí, jak sama se slzami v očích pravila, při prvních slovech srdce puklo lítostí i radostí. Vítovec byl člověk rovněž tak tklivý a mimo to neosoboval si žádného práva k podobnému výkonu. Zbýval tudíž jen Karel Weinfurt. Zpěčoval se sice, leč posléze se přece odhodlal... Byl jasný zimní den, krátce před svátky vánočními. Sněhu leželo venku skoro na stopu vysoko, ale v kamnech praskal vesele oheň a v jizbě Weinfurtově bylo teploučko jako v příjemném hnízdečku. Jindrova, která si už od nějakého času sama vařila a veškeré práce domácí konala, byla právě dovařila oběd a vylila již polévku na hliněný talíř, když Karel Weinfurt, vrátiv se z práce, vstoupil do jizby. Přivítala jej vlídně, nabídla stolici; Weinfurt usedl a – mlčel... Jindrová snažila se rozpřísti hovor; nicméně Weinfurt odpovídal jednoslabičně. Zdál se býti na rozpacích a každou chvíli nastala delší pausa. Jindrova marně se namahala přivésti hovor aspoň tak dalece do proudu jako kdy jindy. Weinfurt zůstal zamlklejším než kdy jindy a rozpaky jeho zdály se množiti. Posléze se zdálo, že se rozhodl. Počal se Jindrovy na to a ono vyptávati – patrně, aby si tak upravil půdu pro svou zprávu. Jindrova odpovídala upřímně – a tak hovořeno skoro po půl hodiny o věcech zcela obyčejných a všedních. Konečně Weinfurt vstal a rozloučil se, aniž by byl Jindrově pověděl, co jí pověděti chtěl... Nezbylo než odložiti provedení nesnadného úkolu až na večer; neboť již následujícího dne měla se Jindrova přestěhovati do vlastního bytu. Nadešel večer – jeden z oněch divuplných, dni podobných večerů zimních, kdy měsíc v úplňku skoro po celou noc svítě dodává všemu, kam paprsky jeho zabloudí, magického lesku. Tuhý mráz, jenž byl po nějaký čas panoval, ustoupil zimní pohodě: o mrazivém větru severním, jenž byl předtím pobyt mimo dům skoro nesnesitelným činil, nebylo ani památky, a zavál-li přece, byl mírný jako osvěžující vánek: neúpěl a nekvílel, nýbrž zašuměl a zašelestil jen hravě, aby hned zas ustoupil úplnému bezvětří. Weinfurt, vrátiv se z práce, navečeřel se u Vítovců a vešel pak k Jindrově, by jí pověděl, co jí povědíti chtěl. Zdálo se, že bude to moci nyní večer daleko snadněji učiniti než o polednách, neboť když se byl odpoledne vrátil ku práci do továrny, bylo mu správcem zvěstováno, že bratr jeho Richard použil příznivé pohody zimní a odebral se právě saňmo na svůj letohrádek, aby žínku svou a dítko, jak měl už dávno v úmyslu, dopravil do Prahy. Prostinká okolnost ta upozornila kontemplativního a tudíž začasté odkládavého Karla, že mnohá věc nedá se odkládati, že nutno mnohdy jednati bez odkladu, by se nepropásl vhodný okamžik – a tak se rozhodl, že zbaví se tenkráte úkolu svého stůj co stůj. Jindrova jej přivítala rovněž tak vlídně jako v poledne, opět nabídla stolici – Weinfurt usedl, ale opět zůstal zamlklým. Z počátku chtěl rozmluvu zahájiti zprávou, že bratr jeho odejel pro svou žínku na letohrádek a že se dělnictvo tovární hotuje ku zvláštnímu uvítání: že chce totiž, jakmile bratr Richard pojede večer nebo v noci podle své továrny, na Židovském ostrově, jejž byl Richard před nějakým časem zakoupil, zapáliti obrovskou hranici dříví, jejíž plamen by jako velký požár zbarvil oblohu a tak osvětloval ulice, kterýmiž Richard pojede. – Ale připomenuv si, že by zpráva o štěstí a spokojenosti jiných ubohou mladou matku mohla rozsmutniti, rozhodl se, že jí o tom všem vůbec nic nepoví, a hledal v duchu vhodný způsob, jakým by zahájil pro každého jiného přesnadné, proň však tak choulostivé sdělení, že s manžely Vítovcovými a jejich chasou prokázal mladé matce novou laskavost. Dlouho seděl zamyšlen a bez pohnutí za stolem uprostřed jizby. Jindrova, kteráž se byla jako v poledne z počátku marně pokoušela o rozpředení hovoru, seděla za tímže stolem přímo proti Weinfurtovi, a pozorujíc, že pan soused, jak jej po příkladu paní mistrové nazývala, zdá se býti zamlklejším, zádumčivějším a roztržitějším než o polednách, posléze také umlkla, a tak setrvali oba v mlčení. V jizbě panovalo hluboké ticho, rušené jen udušeným klapotem dřevěných, tak zvaných švarcvaldských hodin a občas veselým praskotem v kamnech, v nichž bylo přiloženo daleko více dříví než kamenného uhlí. V jizbě bylo příjemno a navzdor staromládenecké kasárnickosti skoro až útulno. Nábytku nebylo tu mnoho: stůl uprostřed jizby, postel u stěny naproti dveřím, almara na šaty u protější stěny, vedle almary skříň na prádlo a pak tři stolice a dlouhá lavice u kamen – bylo vše... Nábytek ten nebyl ničím nápadný: nebyl ani starý, ani nový, ani drahý, ani příliš chudičký, slovem nepoutal pozornosti nikoho, kdo do jizby vstoupil. Zato byla tím nápadnější čistota, která v jizbě panovala. Stěny a strop byly pěkně obíleny, podlaha čistě vydrhnuta a nikde skoro ani stopy prášínku... nejvzornějším pořádku byla postel. Nebylo na ní nyní více než dvé podušek, velká peřina a čistá šedivá houně, – poněvadž si byl pan soused časně zrána jednu peřinu a dva polštáře vydlužil. Nemohla tudíž býti vysoko vystlána, jako bývalo oné doby i později ještě u všech tříd obyvatelstva v oblibě; ale vzornou čistotou svou překvapovala. Od nějakého času pečovala totiž, jak už připomenuto, o domácnost Weinfurtovu místo Vítovcové Jindrova, a paní. mistrová, nemohouc se dosti vynadiviti vzornému pořádku a takové též čistotě, neříkala nyní o posteli jinak, než že je jako alabastr, ačkoliv o úbělu neměla ani ponětí a po celý svůj život snad ani úbělového prášínku nebyla zahledla. Na stole mezi Weinfurtem a Jindrovou hořela v mosazném svícnu lojová svíčka. Nevydávala sice tak intensivního světla jako plynové plameny nebo petrolejové lampy za našich dnů; ale světlo její v malé jizbičce úplně dostačilo, ba dodávalo všem předmětům rázu, abychom tak řekli, skromně poetického. Vše zdálo se býti oblito žlutavým jasem, jako když zapadající slunce zimní vrhá poslední paprsky své do šeré jizby a reflex jejich zlatí předměty v šeru se nalézající tak jemně, jako by byl na ně své zlato jen lehynce jako páru vdechl... V takové jizbě a v takovém osvětlení seděl zasmušilý Weinfurt tváří v tvář mladé matce – mlčky, zamyšlen a se sklopeným zrakem; kdežto Jindrova, mlčíc sice jako on, upírala jemné modré své oči s ostýchavou rozpačitostí na jeho tvář. A kdo by je byl takto seděti viděl, nebyl by jinak soudil, než že tu sedí za stolem muž a mladičká žínka – on v trapné myšlenky pohřížen, ona pak s tajenou úzkostí, jako by čekala, nepronesou-li rty milovaného muže v nejbližším okamžiku slova trpká nebo docela beznadějná... A přece neměla Jindrova ani tušení, jaké myšlenky víří duší páně sousedovou, a pan soused neměl ani zdání, jak zvláštní, posud však jen mdlé a skoro beztvarné myšlenkové jiskřičky počínají se vyhupovati v duši mladé matky... Zanedlouho podepřel Weinfurt pravou rukou hlavu a pozapomenuv, kde a za jakou příčinou se nalézá, ponechal myšlenkám svým poněkud volnější uzdu a myšlenky ty zaletlý – na bratrův letohrádek k čarokrásné švakrové... Jindrova, nemohouc zraků svých odvrátiti od zasmušilé tváře sousedovy, přemítala chvíii o příčině nápadné zamlklosti jeho; leč zanedlouho přimhouřiia oči a myšlenky její přesunuly se k předmětům jiným. Z počátku si připomenula některé všední momenty ze svého života, nato se zahloubala v některé tklivé a dojemné vzpomínky a konečně – zdánlivě beze vší příčiny vynořil se před duševním zrakem jejím prostý a přece tak nevýslovně milý obraz rodinného štěstí: viděla samu sebe seděti za stolem tváří v tvář – milovanému muži... Z počátku se jí zdálo, že vidí tvář muže, jenž jí byl až dosud nejdražším a na kteréhož vzpomínala s krvácejícím srdcem – ale zanedlouho počala se tvář ta měniti v tvář méně sličnou, ba drsnou, ale zároveň milou – až pak posléze vyhoupla se před duševním zrakem jejím tvář – Karla Weinfurta. Mimoděk uklouzlo rtům jejím nesrozumitelné slůvko mírného leknutí. Otevřela oči, a spatřivši před sebou tutéž zasmušilou tvář, kterouž jí byla obraznost právě před duševní zrak tak živě přikouzlila, nemohla se ubrániti mírné rozpačitosti, která jí vehnala krev do tváře a snivým očím dodala na několik okamžiků zvláštního, skoro vášnivého lesku – neboť Weinfurt, byv uklouznuvším nesrozumitelným slůvkem Jindrovy ze svého zadumání vyrušen, zvedl prudce hlavu a zadíval se mladé matce přímo do očí. Oběma bylo, jako by byli náhle procitli ze sna. Rozpaky Jindrovy však se množily, kdežto chladnokrevný Weinfurt ihned se vzpamatoval, a domnívaje se, že byla Jindrova přemožena dřímotou, lehynce se pousmál a děl: „Nezdá se vám, že bychom byli málem oba usnuli ?!“ Mladá matka, nemohouc zraku svého od jiskrných očí sousedových odvrátiti, bezděčně kývla hlavou, jako by přisvědčovala. Weinfurt pokračoval: „Jeť zde v té mé jizbě dnes tak teploučko, tak milo, tak podivně milo, jako zde ještě nikdy nebylo...“ Poté přejel pravou rukou přes čelo, jako by chtěl zaplašiti nějakou trudnou myšlenku, a dodal pak přitlumeným hlasem: „Škoda, že tu bude zejtra večer zase tak smutno, jako tu bývalo jindy...“ Mladá matka, nechápajíc smyslu těchto slov, odpověděla s bezprostřední naivností. „A proč by tu nemělo býti zejtra rovněž tak milo, jako je tu dnes?“ Teprv touto odpovědí dostala se rozmluva jaks taks do proudu. Weinfurt, pokrčiv rameny, odvětil tónem poněkud smutným, ale přece tak nadějným, jako když zvěstujeme někomu, kdo byl až dosud truchliv, radostnou zprávu: „Vždyť se už musíte přestěhovat!“ tváři mladé matky kmitlo leknutí. Chtěla vzkřiknouti: „Jak?! Vy mne vyháníte?!“, ale slova odumřela jí na rtech. Sklopila zrak a tvář její zahořela ještě více než před chvílí, když se byla náhle probrala ze zadumání. Weinfurtovi nápadná změna v tváři Jindrovy neušla a donutila jej k bezprostřednímu vysvětlení, čímž – jak se tak často v životě děje – nátlakem nenadálých okolností vykonán úkol, jejž byl Weinfurt pokládal za nesnadný a k němuž se byl od rána připravoval. Bezděky vztáhl pravou ruku po ruce mladé dívky, kterouž byla zvedla do výše, aby si přejela čelo, a pravil, aniž by se byl té ruky dotknul, s nápadným chvatem: „My – Vítovcovic a já – najali a upravili jsme vám malou komurku zde pod zemí – zejtra zrána můžete se tam přestěhovati.“ Prostými slovy těmi bylo pověděno vše, co chtěl Weinfurt mladé matce zvěstovati. Mladá matka zvedla zrak a zadívala se sousedovi do očí jako žebrák, když jej obdaříme almužnou, které se nebyl nadál – po chvíli zalily se jí oči slzami a hned pote vypukla v štkavý, usedavý pláč... Nyní jevila mírné rozpaky zasmušilá tvář Weinfurtova. Chtěl ještě něco dodati k objasnění; ale sotvaže pronesl několik slov, jež plačící Jindrova přeslechla, umlkl a vyčkal, až se mladá matka poněkud utiší. Stalo se tak v několika minutách. Jindrova přejela pravou rukou přes oči, jako by si chtěla setříti slzy; ale nechala ruku klesnouti na stůl a zadívala se poznovu sousedovi do očí. Weinfurt vztáhl k ní pomalu pravici a vzal ji za ruku... Chvíli oba mlčeli; pak pravil Weinfurt vlídně a přívětivě : „Nebojte se – vždyť my vám nechceme ublížit...“ „Ach bože, bože!“ zaúpěla Jindrova zajíkavě, nemohouc se doposud ještě vzpamatovati. „Nebojte se – pranic se nebojte!“ opakoval Weinfurt, drže ruku mladé matky ve své a upíraje jiskrný zrak svůj na její tvář. „Ach, – vždyť já se – nebojím!“ zvolala Jindrova tímže úpěnlivě zajíkavým, ale jaksi násilně vyraženým tónem jako před chvílí a po malé přestávce dodala skoro vášnivě: „Pro vše, co vám drahého – odpusťte mi, že jsem vám – i dobrým sousedům Vítovcovým – na obtíž.“... „Vždyť mi ani...“ vpadl jí Weinfurt do řeči; ale nedomluvil. – Jindrova pokračovala tímže vášnivým tónem: „Odpusťte mi, že nejsem s to, – abych se vám odměnila za vše, co jste mi byli – dobrého prokázali... Nejsemť toho ani hodna... – jsemť ubohé, nešťastné stvoření – jsem...“ Nedokončila. Zajiklať se a opět vypukla v štkavý usedavý pláč. Weinfurt chtěl něco pronésti k upokojení mladé matky; ale pozoruje, že je bolest její příliš prudká, než aby se dala několika planými slovy zažehnati, mlčel. Zdálo se mu, že bolest Jindrovy jitří se vlastně skoro výhradně jen vlastními jejími slovy, kdežto mlčením nápadně rychle se konejší. Nemýlil se. Jindrova vskutku se zanedlouho utišila aspoň tak dalece, že přestala štkáti. Weinfurt vyčkal ještě několik okamžiků, načež podotknul dutě, ale přece tónem neobyčejně vlídným, ba důvěrným: „Neplačte! Neztrpčujte si život trudnými vzpomínkami!“ Jindrova upřela naň zarosený zrak, jako by smyslu slov těch ani nechápala, ale hned zas oči sklopila; Weinfurt pokračoval: „Co minulo, nikdy více se nevrátí. Připomínati si trudnou minulost je tolik jako odumírati přítomnosti a zahalovati tvář před budoucností, která může naše hoře zmírniti. Neželte toho, co minulo a nikdy více se nevrátí; netrapte, nesužte se pro něco, co vás někdy zabolelo nebo vám srdce rozdíralo! Co minulo, zapadlo do bezedného moře, z něhož není návratu... Vy jste mladá a zdravá – vaše hoře a utrpení nemůže býti takové, aby je čas nevyléčil aspoň tak dalece, byste si jich připomínala jen jako ve snu... Nezoufejte! Vzmužte se – doufejte! Vždyť máte dítě – a vaší povinností jest žíti svému dítěti...“ Mezi touto řečí byla Jindrova zvedla k prsům nakloněnou hlavu a zadívala se Weinfurtovi tak upřeně do očí, jako by chtěla vypátrati nejtajnější jeho myšlenky. Posud nebyla ještě nikdy slyšela Weinfurta podobně mluviti. Hlas jeho zněl sice, jako kdy jindy, poněkud dutě; ale přesto zachvíval se v něm přátelský, upřímný soucit. Obsah a slova pak mladou matku přímo překvapily; nebylať se jich nadála. Naslouchala slovům těm skoro se zatajeným dechem. Když Weinfurt končil a pronesl slova „Vždyť máte dítě“ obrátila hlavu k posteli, kde dítko její za peřinami těsně u stěny, v peřince zavinuté odpočívalo; když pak Weinfurt domluvil, vstala, popošla k loži a zadívala se na své dítě... Weinfurt ji ani slovem nevyrušil. Zůstal seděti a toliko zrak jeho sledoval každé její hnutí. Stála před ložem několik okamžiků bez pohnutí, pak se pomalu obrátila, a usednuvši zase na totéž místo, kde byla předtím seděla, pravila přitlumeným hlasem: „Děkuju vám, pane sousede, za vaše upomenutí. Jediné připomenutí, jediný pohled na mé dítě zaplašil takořka mžikem všechny trudné vzpomínky, jež mi občas ztrpčují život. Pokusím se zachovati se po vaší radě. Nebudu si zoufati – chci se vzmužiti – chci doufati – svému dítěti k vůli...“ Tentokráte byl překvapen Weinfurt. Také on nebyl ještě nikdy slyšel Jindrovu tak mluviti; obsah i tón její řeči byly, abychom tak řekli, mužně tklivý a nezůstaly bez příznivého dojmu na Weinfurta. Zdálo se mu, že sedí tváří v tvář ženštině vášnivé, ale vzděláním umírněné, která sice nedovede prvních návalů citů nikdy úplně potlačiti, ale která jest i v nejprudším rozechvění přístupna upřímně míněnému napomenutí. Weinfurt chvíli mlčel, načež podotknul: „Co míníte počít?“ Jindrova upřela naň po těchto slovech poznovu zrak, jako by se byl zmínil o nerozřešitelné nějaké záhadě. „Po mém náhledu bylo by nejlíp,“ pokračoval Weinfurt, „kdybyste se zde trvale usídlila... Bezprostřední blízkost hlavního města poskytuje nemalých výhod...“ „Ne, ne – to není možno!“ přerušila Jindrova Weinfurta stísněným hlasem. „A proč by nebylo možno? Klade vám snad někdo nějaké překážky?“ „Ne, ne – není možno!“ opakovala mladá matka rozhodně, a přece s přídechem oné truchlivosti, která je nejlepším dokladem, že se něčemu vzpíráme, co je vlastně úplně po našem přání. „Ale příčiny?“ namítl Weinfurt s obvyklým svým klidem. „Vždyťpak jste se sama Vítovcové přiznala, že byste si přála zůstati u nás!“ „Ne, ne – není možno!“ opakovala Jindrova potřetí tónem poněkud rozvášněným. „Vždyťpak ani nevíte, kdo a odkud jsem – vždyť nemáte ani tušení, kdo je otcem mého dítěte, kdo...“ Nedomluvila. Při posledních slovech líce její zahořely a z očí šlehl blesk uražené pýchy, kdežto celkovitý výraz tváře jevil onen druh melancholické rozpačitosti, která se jevívá v tváři lidské, když kmitne duší náhle a mimovolně nejtrpčí vzpomínka. Weinfurt chvíli mlčel, a když pak Jindrova nepokračovala, ujal se slova s tímže klidem, s jakým mluvíval o věcech nejvšednějších. „Pravila jste, že jste ubohé, nešťastné stvoření, a to mi úplně dostačí. Nemusíte se mi zpovídati ze své minulosti, aniž mi třeba znáti plány, kterýmiž se zanášíte do budoucnosti. Myslím jen, že by bylo pro vás i vaše dítko výhodnějším, kdybyste zůstala navždy zde...“ „Navždy zde – navždy?!“ opakovala Jindrova s přízvukem tlumené radosti; ale hned nato dodala kvapně, skoro vášnivě: „Ne, ne – není možno! Nemohu – nesmím zde zůstati!“ Weinfurt zavrtěv hlavou optal se s mírným nádechem výčitky: „Což vám zde někdo ublížil? Nebo snad...“ „Ne, ne!“ vpadla mu mladá matka do řeči. „Tak to nemíním! – To není – nemůže býti příčinou... Já...“ Poté se zajikla. Weinfurt chvíli mlčel, pak pravil: „Přiznám se, že vám nerozumím. Pravil jsem již, že od vás nežádám, abyste se mi vyzpovídala ze své minulosti; ale kdo – jako vy – několikráte k někomu se vysloví, že by si něčeho přál, musí míti závažný důvod, když se později vyplnění svého přání vzpírá... Budiž tomu však jakkolivěk! Nechci – nemohu vás nutiti. Vy sama nejlíp víte, proč tak činíte – ale připomenete-li si, že jste matkou stvořeníčka, o něž vám bude nyní pečovati, přiznáte mi, že blízkost velkého města poskytuje, jak jsem už připomenul, přece jen větších výhod, než snad nějaká vesnička...“ Jindrova přikývla hlavou, ale neodpověděla. Weinfurt pokračoval: „Zvláště pak zde u nás – v předměstí. Ani Prahu nebo kterékoli jiné větší město nepokládám za tak výhodné jako předměstí, kde žijeme pod křižujícími se dojmy venkova a velkého města. Dítě, jež vyrostlo pod dojmy života venkovského, bývá obyčejně rovněž tak jednostranně vychováno, jako dítě vyrůstající pod vlivem dojmů výhradně jen velkoměstských – to i ono musí své zkušenosti později doplniti: dítě velkoměstské musí co jinoch neb muž žíti na venkově, dítě venkovské pak ve velkém městě – jinak zůstanou ve svých názorech jednostrannými...“ Jindrova, která byla slovům Weinfurtovým pozorně naslouchala, přikývla opět hlavou; Weinfurt pak pokračoval: „Znám to z vlastní zkušenosti. I já byl vychován na venkově. – I já přišel do Prahy co výrostek s názory jednostrannými a musil jsem se dříve seznámiti se zvyky, mravy a názory velkého města, než jsem pochopil život velkoměstský, a teprv poté počal jsem chápati tak mnohé, co mi bývalo druhdy temné a nevysvětlitelné. Dítě předměstské má tudíž v tomto vzhledě před dítětem venkovským nebo velkoměstským nemalých výhod – seznáť život lidský s různějších stanovisk daleko dříve, než by bylo seznalo, kdyby bylo vychováno na venkově nebo ve velkém městě.“ Teprv nyní ozvala se Jindrova řkouc: „A vy, pane sousede, pokládáte tento druh vychování za výhodnější?“ Otázka ta Weinfurta překvapila. Chtěl něco připomenouti; ale uznal přece za dobré, že musí dříve, než na otázku tu odpoví, myšlenky své poněkud urovnati, a proto mlčel. Jindrova, čekajíc chvíli marně na odpověď, ujala se poznovu slova: „Myslíte, pane sousede,“ pravila přitlumeným a skoro nesmělým hlasem, jako by se bála, aby slovy svými neurazila, „že ten, kdo sezná život lidský v různých jeho obdobách co možná brzo, stane se tím lepším, spokojenějším, šťastnějším?“ Byla-li odpověď na první dotaz Jindrovy nesnadna, byla na tuto druhou otázku ještě nesnazší; vyžadovala aspoň delšího předcházejícího přemítání a celého výkladu. Weinfurt setrval v mlčení. Tvář jeho vzala na se výraz přemítavý. Jindrova, kteréž změna ta v tváři Weinfurtově neušla, čekala nyní klidně, až Weinfurt odpoví, což se stalo teprv po několika minutách. „Přiznám se,“ pravil vahavě, „že jste mi položila dvé otázek, na které – chceme-li se pravdě aspoň co možná nejvíce přiblížiti – nelze tak snadno odpověděti, jak se na první pohled zdá. Jsouť po mém náhledu příliš všeobecné. Každá, byť sebe přesnější odpověď na ne připouští množství námitek, jež rodí rovněž tak různé jako četné odchylky a výminky. Odpovím tudíž prozatím jen na druhou vaši otázku několika slovy: I já mám totiž za to, že se tím člověk nemusí státi lepším, aniž spokojenějším, neřku-li šťastnějším; ale tolik zdá se mi býti jisto, že aspoň většina lidí, kteří byli seznali život lidský záhy v různých jeho obdobách, nečinívají si o něm falešných představ, že nežádají více, než co může život poskytnouti, že nebývají ve svých přáních a snahách tak často zklamáni a že seznavše nejen skvělé, nýbrž i stinné stránky života, dovedou se vyvarovati mnohým nepříjemnostem, z neznalosti života vyplývajícím, a stávají se začasto, když právě ne lepšími, tedy aspoň lidštějšími.“ Weinfurt umlkl. Zdálo se však, že je se svou odpovědí sám nespokojen; v tváři jeho aspoň se zcela zřejmě zračila trapná jakási nejistota, jako v tváři člověka, jenž byl po delší řeči seznal, že se byl o důležité nějaké záležitosti vyslovil přece jen kuse a neúplně, a očekává od posluchačstva projevení nespokojenosti nebo i nevole. Jindrova však si byla dle všeho v duchu doplnila tak mnohé, co byl Weinfurt ve své řeči mlčením pominul. V tváři její aspoň se jevilo jakési uspokojení. Když Weinfurt domluvil, mlčela chvíli; pak opakovala sotva slyšitelným hlasem, jako by mluvila sama k sobě: „Lidštějšími – lidštějšími!“ „Tak se mi aspoň zdá!“ pravil na to Weinfurt, taktéž přitlumeným hlasem, a když pak Jindrova mlčela, dodal ještě slova: „Já aspoň bych byl zcela jiným člověkem, kdybych byl zůstal na venkově! Bývalť jsem z mládí povaha nadmíru prudká, vášnivá, rvavá a zároveň – přiznám se vám upřímně – mstivá a ukrutná... Teprve když jsem poznal život – když jsem upřímně pohledl v drsnou, ba mnohdy surovou jeho tvář, když jsem byl nesčetněkráte ztýrán, teprv poté počal jsem znenáhla chápati, že je život přece jen cosi zcela jiného, než jak jsem si jej představoval, dokud jsem ještě žil v tiché, klidné vesničce – slovem, teprv poznáním života v různých jeho obdobách stal jsem se tím, čím právě jsem: člověkem nepoměrně mírnějším, než jsem byl od přírody...“ Také s těmito svými slovy nezdál se býti Weinfurt úplně spokojen; neboť když skončil, upřel zrak svůj skoro rozpačitě k podlaze, načež jej nechal chvíli s místa na místo těkati, jako by hledal bod, kde by se mohly myšlenky jeho nejsnáze skoncentrovati. Jindrova naproti tomu zdála se však býti již tímto napověděním úplně přesvědčena; chvíli mlčela, načež připomenula: „Pravda – pravda – tak a nejinak musí býti...“ Weinfurt, upřev na ni nyní své oči, pravil s jakýmsi zábleskem uspokojení: „Vy tedy jste přece aspoň poněkud přesvědčena, že jest člověku výhodnější, když seznámí se s životem co možná brzo a mnohostranně! A kdeže by se to mohlo snadněji státi než zde, kde žije mládež rovněž tak nebo aspoň podobně jako na venkově, a přece se nemůže ubrániti vlivu dojmu velkoměstských ?!“ Jindrova přikývla hlavou, načež Weinfurt připomenul: „A přece se zdráháte zůstati zde – přece se chcete zas vrátiti do tiché vísky, kde sezná sice dítko vaše život venkovský, ale kde mu ani nejlepší znalec poměrů velkoměstských nebude moci učiniti pravý obraz o životě velkoměstském...“ „Ale vždyť snad se bude moci později odebrati do Prahy,“ namítla nesměle Jindrova. „Pravda,“ odvětil na to Weinfurt, „ale seznámení s jakýmikoli poměry v starším věku nevyrovná se nikdy dojmům z mládí. Důkaz toho mám sám na sobě. Žiju zde už od svého čtrnáctého roku, tudíž přes čtvrt století; – znám Prahu i okolí jako málokdo; znám lidi, mravy i zvyky jejich a dovedu o mnohém zcela správně souditi, ale v mnohém úsudek můj přec jen pokulhává za úsudkem lidí, kteří byli...“ Vtom dítko zavrnělo a hned nato se rozkřiklo, jako by je byl někdo špendlíčkem bodnul, čímž mimo nadání rozmluva přerušena. Jindrova prudce, skoro zděšeně vyskočila se stolice, a obrátivši se k loži, vzala nemluvně i s peřinkou, na níž leželo, do náručí, a počala je hýčkati, aby je ukonejšila. Dítko vřískalo, avšak útlé jeho orgány mluvní nedovolovaly mu než vyluzovati táhlé, vrnivě knikavé tóny, jež působily spíše komicky, než aby byly budily byť sebe nepatrnější soucit s neznámou bolestí nebo nějakou jinou nepříjemností, která byla příčinou pláče. Vážnou tvář Weinfurtovu, jevící před chvílí po delší čas jakousi duševní napnutost, přeletí dvojsmyslný úsměv, jaký vyluzuje i proti vůli lidské komika, budící zároveň útrpnost; ale zůstavil po sobě déle než jindy stopy příjemného vzrušení mysli. Mlčky díval se Weinfurt na Jindrovu, konejšící své dítko. Knikavě vrnivý vřískot dítěte, chlácholivá slova nebo jen pouhé sykavé a šeplavé tóny matčiny tvořily za panujícího ticha zvláštní chaos zvuků, z kterýchž vynikl občas dutý tón, když hýčkající matka jednou nohou přidupla, jako by chtěla chlácholení svému dodati důrazu. „Musíme přece jen koupiti kolíbku,“ připomenul po chvíli Weinfurt, když se počalo dítko poněkud tišiti. „Musíme,“ opakovala bezmyšlenkovitě od Weinfurta odvrácená mladá matka, nemajíc v okamžiku tom patrně pro nic jiného smyslu než pro své dítě. Weinfurt se opět pousmál, ale tentokráte s jakýmsi uspokojením, jako se usmíváme, když nám dá někdo na naši otázku odpověď, které jsme naprosto neočekávali, ale která je nám milejší než odpověď, kterouž jsme právem předpokládali. Ještě chvíli trvalo konejšení dítka, načež úplně ztichlo. Matka je opatrně položila zase do postele. Několik okamžiků se naň ještě dívala, načež se obrátila k Weinfurtovi. Poněkud zruměněná tvář její zářila onou nevylíčitelnou spokojeností a radostí, jakou může jeviti jen tvář mladé matky, když dívajíc se v usmívavou tvář sladce dřímajícího dítka svého, cítí se býti aspoň po několik okamžiků nevýslovně blaženou. okamžiku tom nabyla boubelatá, poněkud osmahlá, výrazná tvář mladistvé matky výrazu takřka uchvacující krásy. Snivé, jasnomodré oko zářilo skoro vášnivě a lesk, vlastně výraz jeho byl němou svou výmluvností Weinfurta až překvapil. Teprv nyní pochopil Weinfurt tajemné kouzlo, kterýmž na pohled a v okamžicích všedních tak skromná, skoro ničím nápadná dívka dovedla si asi získati přízeň a příchylnost jiných; musilť přiznati, že je to dívka rovněž tak sličná jako dobrá, rovněž tak něžná jako vášnivá a v okamžicích sladkého vzrušení duše rovněž tak vábná a okouzlující jako v okamžicích klidu dobrá, tichá a skromná. Avšak v témže okamžiku, kdy pohledl v zjasněnou, blaženou spokojeností zkrášlenou tvář mladistvé matky, vyhoupnul se před duševním zrakem jeho současně obraz čarokrásné švakrové; ale nikoli jen v realistické své podobě, jako viděl právě před sebou Jindrovu, nýbrž v oslňujícím lesku obraznosti a kráse své ideální – a obraz ten ideální zastínil vábný obraz skutečnosti... Myšlenky Weinfurtovy dlely ještě u Elvíry, když byla Jindrova zase zasedla ku stolu a pronesla první slova. „Odpusťte, pane sousede!“ pravila zvonivým svým hlasem důvěrněji než kdy jindy a ruka její dotkla se mimoděk napolo v pěst sevřené pravice Weinfurtovy, o kterou byl tento právě hlavu opíral. Teprv tímto dotknutím odvrácena pozornost Weinfurtova od duševního přeludu. Kývnul však jen hlavou, jako by přisvědčoval; ale vpravdě byl slova Jindrovy přeslechl a nejevil nižádné chuti k pokračování v rozmluvě, která byla pláčem dítěte přerušena. Jindrova vyčtla to z jeho tváře a mlčela též; ale když Weinfurt ani po delší chvíli nepromluvil, ozvala se sama, řkouc s přízvukem tklivé soustrasti: „Váš život, pane sousede, také asi nebyl vždy tak klidný a spokojený jako nyní...“ Weinfurt upřel na Jindrovu zrak, jako by chtěl říci: „Kdopak ti vnuknul tato slova?“, a připomenuv si, že byli před chvílí mluvili o životě vůbec, odpověděl s jakousi trpkostí: „Ba ovšem – ale kdožpak z nás lidí může se pochlubiti, že byl po celý svůj život šťasten a spokojen? – Kdo může říci: Mne nikdy nic nehnětlo, netrápilo, nesoužilo –?!“ „Já však přece jednoho člověka znám,“ uklouzlo skoro mimoděk mladé matce. „Že znáte?!“ Weinfurt na to. „Koho míníte?“ „Vašeho pana bratra – Richarda,“ odvětila Jindrova tiše, jako by mluvila sama k sobě. „Jakže!“ zvolal Weinfurt skoro prudce, upřev na mladou matku tázavý a udivený zrak. „Vy znáte mého bratra – vy víte...“ Tvář Jindrovy polil ruměnec; zároveň jevila tvář její rozpaky. Avšak ihned zase se vzpamatovala a dodala nesměle, ba skoro bázlivě: „Paní mistrová – paní Vítovcová...“ „Ah tak!“ uklouzlo Weinfurtovi a po tváři jeho kmitlo cosi, jako uspokojení; ale hned nato se trpce pousmál a dodal: „Pravda, podle náhledu paní mistrové a mnohých jiných bratra mého Richarda nikdy nic nehnětlo, netrápilo a nesoužilo – on může se vskutku jako málokdo jiný pochlubiti, že byl – když právě ne po celý svůj život, – tak aspoň co muž skoro vždy, kdykoli si sám nějakou nepříjemnost nepřipravil, poměrně spokojen; ale tak šťastným a spokojeným, jak se mnohý domnívá, nebyl, není a nebude nikdy...“ Jindrova naslouchala slovům těm se zatajeným dechem. Rozpaky její byly zatím minuly a tvář její nabyla dřívějšího výrazu. Weinfurt, učiniv malou pomlčku, pokračoval: „Za mého mládí, za dob jinošských můj bratr šťastným nebyl a býti nemohl. Býval sice dosti lehkomyslným, než aby se byl pro tu neb onu nepříjemnost trápil a soužil; nicméně jeho život byl přece jen poněkud podoben mému vlastnímu, a já – ačkoliv jsem nikdy nepozbyl klidu a duševní rovnováhy – přece nemohu říci, že bych byl býval šťasten...“ Po těchto slovech nastala delší pomlčka. Weinfurt zahloubal se v vzpomínky, Jindrova pak nechtějíc jej vyrušovati mlčela, ale tvář její jevila mírnou zvědavost, ba skoro dychtivost, bude-li pan soused pokračovati čili nic. Weinfurt upřel zrak svůj k podlaze a setrval v mlčení a bez pohnutí déle pěti minut; poté prudce sebou pohnul, a pohodiv hlavou, pravil dutě: „Eh! Co minulo, nikdy víc se nenavrátí...“ Poté mlčel ještě chvíli, načež zadívav se mladé matce do očí, připomenul: „Podivno! Mně je dnes v té mé komůrce tak milo, jako mi tu nebylo ještě nikdy... Zdá se mi skoro, jako bych byl úplně zapomněl na všechno příkoří, na všechny útrapy, svízele, nouzi a bídu, jež jsem byl už přetrpěl – nebo lépe řečeno, jako by to bylo jen nevlídným snem...“ Weinfurt opět umlkl. V duši jeho vířila směsice různých vzpomínek. Zdálo se, jako by kůra jeho nesdílnosti pomalu se prolamovala; ale on sám patrně nevěděl, jak by měl nebo mohl mladé matce pověděti, co pokládal za nutné, aby zvěděla, by neměla o něm a o jeho bratru Richardu falešný pojem. Mlčel opět po několik minut, až pak posléze pravil rozhodně: „Ne, ne! Nemohu před vámi tajiti ničeho! Dle pověstí, jež o mně a bratru mém Richardovi kolují; mohla byste snadno souditi, že panuje a panoval mezi námi poměr nepřirozený, že nejsme vlastně bratry, jakými bychom měli nebo mohli býti... Chcete mne půl hodinky vyslechnouti?“ Jindrova chtěla něco odpověděti; ale slova jí uvázla na rtech. Takového, skoro nezprostředkovaného obratu řeči nebyla se nadála. Interes, jaký jevila, jak víme, různými mimovolnými projevy na všem, co bylo v nějaké souvislosti s jménem Weinfurt vůbec, byl poslední rozmluvou a obzvláště posledními slovy Weinfurtovými nadmíru zvýšen. Jindrova práhla po každém novém slůvku, jež by jí poskytlo třeba jen nejnepatrnější příležitost, seznati blíže osudy a povahu bratří Weinfurtův; ale neměla buď dosti zmužilosti nebo snad z jiných závažných příčin nedala zvědavost nebo dychtivost svou ničím najevo, až teprv v posledním okamžiku, když jí jazyk vypověděl službu. Kývlať jen několikráte hlavou a po tváři kmitl neklamný záblesk radostného překvapení. Weinfurtovi vše to neušlo; avšak jsa v duchu zaměstnán přespříliš vlastními vzpomínkami, jež chtěl právě mladé matce v stručnosti reprodukovati, nevykládal si to jinak než zcela prostinkou zvědavostí a počal po malé chvilce vypravovati. „Už tomu skoro padesáte roků, co udál se v jednom z větších městeček pošumavských případ, jenž byl tenkráte sice věcí zcela všední, ale kterýmž směle mohu zahájiti vypravování. Myslete si dosti prostranný, nedlážděný rynk v jasné záři ranního slunce jarního. Uprostřed rynku je vysoký sloup, obehnaný lešením na dvě stopy nad zem vyvýšeným, – opodál dřevěný kůl, na němž visí důtky s dlouhými uzlovitými řemínky: pranýř a kůl, k němuž železnými okovy připínány osoby odsouzené k vymrskání... Kolem pranýře stojí davy mužů, žen, výrostků, děvčat i dětí – buď zevlujíce nebo živě, ba i vášnivě a výhrůžně hovoříce – čekajíť na provedení exekuce... Zanedlouho zazněl s věže kostelíčka umíráček; hned poté otevřela se vrata nedaleké radnice dokořán: dva svalovití muži vyvádějí ze šatlavy mladíka asi dvacetiletého... Davy lidu vypukly v zběsilý jásot. Někteří běželi mužům v ústrety a obklopivše je provázejí je hulákajíce až ku pranýři. Mladík jde pevným krokem, ale se sklopenou hlavou. Na smrt bledá tvář jeví nevýslovnou úzkost... Je bos, má obnaženou hlavu a na sobě toliko spodky; přes sebe má přehozený špinavý jakýs hadr... Úpěnlivý zvuk umíráčku zní dále – jásající davy lidu poněkud ztichly a biřici přivazují mladíka ke kůlu... Připevnili jej prsoma ke kůlu za ruce tak vysoko, že musil státi na špičkách; nato se klidně hotovili k vykonání ortele. Jeden z nich sňal s kůlu důtky a pohrávaje jimi mručel do vousů: ,Nu – dnes se ti, má milá kočičko, dostane vzácné pomazanky –  osmdesátkrát po sobě jsi se ještě nikdy nezakousla do žádných zad.‘ Poté švihl kočkou několikráte ve vzduchu, jako by zkoušel pružnost řemínků, a přistoupiv blíže ke kůlu, rozkročil se a připravil k mrskání. ,Hotov?‘ optal se druhý biřic. ,Hotov!‘ odpověděl první. Druhý pochop strhl s mladíka špinavý kus šatu, záda jsou obnažena... Ještě několik okamžiků první biřic váhá – pak zvedl důtky a vší silou vedl první ránu... Dav lidu vypukl v zběsilý jásot, kterýmž úplně přehlušen srdceryvný výkřik bolesti, jenž se byl vydral z prsou mladíkových. Až dosud jen smrtelnou úzkost jevící tvář jeví nyní nevýslovné zděšení a bezměrnou bolest. Oči jsou vypouleny a lesknou se skoro příšerně; zuby jsou zaťaty, čelo svráštěno a hlava i celé tělo se chvěje jako v nejprudší zimnici. Biřic však nedbal ani dost málo ani projev spokojenosti surového davu, aniž výkřiku mrsknutého, nýbrž zvedl zcela klidně svalovitou pravici k ráně druhé, třetí, čtvrté atd.... Mrskal v pausách skoro pravidelných, vždy asi půl minuty trvajících, a počítal sám za ranou nahlas. Hned po první ráně obnažená záda mladíkova místy naběhla a zčervenala; po třetí čtvrté ráně pruhovaně zrudla a po šesté sedmé ráně již vystříkla krev, která v malých potůčkách řinula se po těle týraného ubožáka... Rána padala nyní za ranou. Zběsile jásající, v ruce tleskající neb jinak pustou svou radost najevo dávající lid po desáté jedenácté ráně poněkud ztichl, takže divoké výkřiky bolesti, jež mučený po každé ráně vydával, nebyly více tak přehlušovány jako z počátku. Pod ranami surového, ve svém řemesle vycvičeného katana se svíjející ubožák úpěl a řval, až krev stydla v žilách toho neb onoho diváka; ale většina z nich dívala se na děsné divadlo se zvířeckou radostí... Katan zrychlil svou práci. Rány následovaly s bezpříkladnou rychlostí za sebou. Ruka biřicova už umdlívala; občas si poodpočinul, ale hned nato pracoval s bezpříkladným chvatem, sotva že stačil rány počítati. Po šedesáté ráně musil ustati na několik minut. Mučený ubožák již jen chroptil. Za obě ruce ke kůlu přikované tělo viselo dolů jako bezduché – krev řinula se v potůčkách po zádech, tvoříc pod nohama tratoliště vždy více na vše strany se rozprostírající. Náhle objevil se v davu zevlujících vysoký kostnatý muž a přísným hlasem kázal: ,Dosti!‘ a dodal jen slova: ,Právo mu promíjí zbývajících ještě dvacet ran; ale odsuzuje jej k trestu na pranýři až do západu slunce...‘ Zmučený odepjat od kůlu a přivázán ku pranýři. Jakmile biřici poodstoupili, zajásaly zevlující davy divočeji, než když byla padla první rána, a se všech stran lítaly z davů kameny, bláto, písek atd. po ubohém, jenž vydává! již zase občas temně mručivé a chraplavé tóny, podobné spíše chroptění k smrti pracující lesní šelmy než hlasu lidskému... Tak mučen skoro do poledne, kdy děsným divadlem přesycení a uspokojení diváci počali se rozcházeti. U pranýře zbyli jen oba biřici na stráži. Odpoledne dostavili se diváci poznovu. Opět házeno po mučeném kamením, opět mu spíláno, opět po něm pliváno; ale už méně zuřivě než dopoledne – strašná muka jeho byla aspoň některé ze surových diváků poněkud obměkčila... Tak zůstal na pranýři až do západu slunce, aby bylo vyhověno právu – pak jej biřici odvázali a – propustili... Měl posud ještě tolik síly, že mohl se udržeti na nohou, že mohl učiniti několik kroků jako opilec; ale poté sklesl na zem a zůstal bez sebe ležeti. Ještě na chvíli jej obklopil dav surových diváků, ještě chvíli mu spílali, plivali naň a někteří jej i kopli; nicméně vše to nemělo už skoro pro nikoho žádné zvláštní poutavosti – dav se počal rozcházeti a zmořený ubožák zůstal ve své krvi ležeti na náměstí, až nadešla noc...“ Weinfurt ustal ve svém vypravování. Prostými slovy spíše jen v pouhých rysech naznačený než podrobně líčený děsný výjev neminul se účinkem na Jindrovu, která naslouchala se zatajeným dechem. Tvář její se ruměnila, oko nabývalo vždy většího lesku a občas bylo na ní při té neb oné líčené podrobnosti pozorovati, že se zachvěla. Když pak Weinfurt ustal, chtěla něco pronésti; ale s chvějících se rtů jejích splynuly jen úryvkovité výrazy: „Probůh – kdo byl – co zavinil – ten ubožák?!“ „Můj otec,“ odvětil temně a skoro ledově Weinfurt. Jindrova zhluboka zaúpěla. Dvé těch prostých slov projelo jí srdce jako dvojostrá dýka... „Ale co – zavinil!“ uklouzlo jí po malé přestávce. „Nic,“ zní temná odpověď Weinfurtova. „Byltě žid, a zavítal do města, kam v tu dobu nesměl žádný cizí žid vkročiti...“ „A co se s ním dále dělo?“ optala se Jindrova souvisleji. Weinfurt pokračoval: „Ležel ve své krvi a bez sebe na náměstí až asi do půlnoci. V tu dobu opustila jeden z nejzazších domků jižního předměstí ženská postava. Pozorně na vše strany se ohlížejíc, plížila se opatrně na náměstí, a vzávši zde ubožáka za obě ruce, vlekla jej do domku, z něhož vyšla... Zde mu vymyla rány a poskytla pomoc, jaké nevyhnutelně potřeboval...“ „A kdo byla tato ženština?“ vpadla Jindrova kvapně Weinfurtovi do řeči. „Mladá, taktéž asi dvacetiletá osiřelá dívka židovská,“ vysvětloval Weinfurt chladně, „jejíž otec byl před několika lety podlehl ranám na pranýři a která byla v městě jen proto trpěna, že byla po smrti otcově k radě rozšafného souseda přestoupila na víru křesťanskou.“ „A jak se zvala?“ optala se Jindrova. „Rachel Seligmannova,“ – odpověděl Weinfurt, „později Weinfurtová...“ „Weinfurtová?! Jak to?“ vyrazila ze sebe v největším udivení Jindrova. „Zcela jednoduše,“ Weinfurt na to chladně. „Rachel Seligmannova stala se později ženou zmučeného Arona Weinfurta a ještě později mou a mých bratří Prokopa a Richarda matkou.“... „Vy jste tedy žid?“ připomenula nesměle Jindrova. „Nikoliv,“ zní odpověď. „Já i bratří moji jsme křesťané, katolíci. Matka má, prokázavši k smrti ztýranému otci skutek milosrdenství, přemluvila jej, když se byl pozdravil, aby přestoupil na víru křesťanskou a tak se vyhnul strašnému pronásledování. Otec svolil, a jedině tak bylo možno, že ušel dalšímu týrání a pronásledování. Matka a otec, vzavše se za sebe, nevžili se nikdy v nové své náboženství; zůstali věrni tradicím svých otců; ale svým dětem v ničem nepřekáželi, ba ani nám nikdy nedali najevo, že tajně vzývají stále ještě mračného svého Jehovu, kdežto my děti modlily a klaněly jsme se milosrdnému bohu křesťanskému...“ Teprv nyní pochopila Jindrova tak mnohé, co zdálo se jí býti předtím temné; teprv nyní dovedla si také vysvětliti fysiognomie Weinfurtův, připomínající ráz orientálský. Vypravování Weinfurtovo učinilo však na ni tak hluboký dojem, že když Weinfurt umlkl, nemohla ihned odpověděti; srdce její bylo sevřeno jako kleštěmi a slzy zaleskly se jí v očích. Weinfurt zpozorovav to, rychle se ujal slova řka: „Zdá se mi, že vás osud mých rodičů dojímá; ale nemyslete, že byl další život jejich zcela bez radosti. Za oněch dob, kdy pokládán žid za vyvrhel lidstva a při každé příležitosti byl pronásledován, událo se zřídka kdy, že by se byl zřekl víry svých otců a přijal víru svých pronásledovatelů a trýznitelů. A který žid tak přece učinil, byl zbaven týrání aspoň nejkrutějšího, byl aspoň trpěn a nepronásledován s takovou zuřivostí jako ostatní jeho souvěrci. Ký div, že za takových poměrů každý žid byl nucen vymýšleti prostředky k odvrácení nebo aspoň ku zmírnění útrap svých, a poněvadž byl málomocný, nezbylo mu než vzíti útočiště ku lsti a podvodu. Lstivost, úskočnost a podvod, hlavní to nectnosti židů vůbec, jsou zcela přirozeným následkem krutého, po několik století trvajícího pronásledování židů, kteří k zachránění života a jmění svého byli nuceni chápati se začasto prostředků nejhanebnějších. Poznavše záhy sílu a cenu peněz jakožto nejhlavnějšího prostředku k zmírnění tvrdého svého osudu, snažili se ze všech sil a všemi prostředky nabýti peněz, kterýmiž se dalo tak mnohé zakoupiti, odvrátiti, neb aspoň zmírniti. Otec a matka má nelišili se valně od svých souvěrců. Otec lpěl houževnatě na víře svých otců, i když ji byl odpřísáhl. Matka byla v ohledu tom lehkovážnější. Zřeknuvši se víry své z donucení, nátlakem okolností v mladistvém věku, nekladla změny té tak na váhu a zdá se skoro, že by sotva byla otce přemluvila ku změně víry, kdyby mu nebyla v nejděsnějším okamžiku života jeho poskytla s nebezpečenstvím vlastního života pomoci a kdyby nebyla slynula neobyčejnou krásou... Pamatuju se na ni doposud ještě tak živě, jako by stála přede mnou. Byla to ženština vskutku krásná a ničím nepřipomínala původu židovského, leda snad výrazem ohnivých černých očí, havraním vlasem a kyprými rty. Mnozí tvrdili, že otcem jejím nebyl legální choť matky její, nýbrž vlastník panství, jenž byl matce její, ženštině to taktéž prý nadmíru sličné, učinil násilí.“ Jindrova po těchto slovech lehynce vzkřikla, jako by byla duší její šlehla děsivá nějaká vzpomínka; ale ihned se zase vzpamatovala, řkouc chvatně: „Odpusťte, prosím, že vás vyrušuji. Vše, co mi vypravujete, působí na mne jako děsivý sen...“ „A přec to byla skutečnost,“ dodal Weinfurt s přízvukem trpkosti, načež klidně ve svém vypravování pokračoval: „Odpřisáhnutím víry svých otců zbaven byl otec můj sice oněch útrap a svízelů, kterýmiž byl pronásledován každý žid vůbec, mohl tudíž pojmouti Ráchel Seligmannovu za ženu, žíti a živiti se tak, jako kterýkoli jiný křesťan. Tím vzbudil závist a nenávist svých souvěrců, kteří se mu vyhýbali jako jedovaté zmiji; mezi křesťany nezjednal si tím ani za mák větší vážnosti neb příchylnosti: octnul se tudíž mezi dvěma mlýnskými kameny, které spokojenost jeho rozmílaly. Židé ho nenáviděli, spílajíce mu zrádců a padouchů, křesťané ho nemilovali, spílajíce mu křtěných obřezanců; tito i onino se mu vyhýbali, štítíce se ho, jako se štítíme hada, o němž nevíme, je-li jedovatý čili nic. Z počátku otec i matka vše to snášeli s trpkostí, doufajíce, že časem svým, budou-li žíti poctivě a nebudou-li nikomu překážeti, aspoň ti, s kterýmiž se občas stýkali, budou na ně pohlížeti jinak než posud. Ale zmýlili se. I po letech ještě zůstalo vše při starém a na jejich poměru k židům a křesťanům v podstatě pranic se nezměnilo. Tak konečně uvykli i tomu a žili nebo lépe řečeno živořili, jak za takových poměrů vůbec bylo možno. Rozumí se samo sebou, že otec nepřilnul ani ku zvykům a mravům křesťanským. Na oko chodil sice do kostela a zabýval se pracemi jako křesťané; pracovalť na oko pilně na poli i jinak, takže kdo jej spatřil, nemohl jinak než říci, že to jeden z nejvzornějších pracovníků; ale nikým nestřežen, štítil se jako kterýkoli žid ruční, namahavější práce a vydělával peníze obvyklým způsobem židovským: šachrem. Nezapřelť, nemohl zapříti židovského původu svého. A jedině tím, co jsem byl právě napověděl, zdá se mi, lze vysvětliti zvláštní poměr mých rodičů k nám dětem. Sobeckost byla sice v naší rodině nadmíru vyvinuta; ale otec i matka, kterýmž se celý svět vyhýbal, vpravili se zanedlouho do neodčinitelného stavu věcí: vyhýbali se navzájem lidem, žili jen sobě a později výhradně jen svým dětem. Láska, bezměrná láska jejich k nám dítkám, měla po mém náhledu původ v opovržení, s jakým svět pohlížel na mé rodiče; bez tohoto opovržení byli by nás dle všeho rodičové milovali způsobem, jakým rodiče židovští dítky své vůbec milují: nebyli by nám sice ubližovali, ale mamon by jim byl býval přece jen milejší než dítky.“ Weinfurt ve svém vypravování na okamžik ustal, jako by byl na rozpacích, má-li tímto způsobem dále vypravovati či nic, načež pravil: „Promiňte, že líčím barvami tak šerými, řekl bych střízlivými; promiňte, že vypravuju navzdor zdánlivé rozvláčnosti tak kuse, neúplně, trhaně. Chci-li však, abyste porozuměla později aspoň tomu, co zdá se býti nyní po letech již jaksi nezprostředkované a bezdůvodné, nemohu jinak než dotknouti se aspoň v hrubých rysech oněch momentů ze svého mládí, z nichž po mém náhledu vzniklo tak mnohé, co zdá se býti jiným nejmírněji řečeno nepřirozeným. Promiňte mi také, že nedostává se mi slov k vylíčení všeho, co zasluhuje vylíčení nejen podrobného, nýbrž zároveň také prohloubeného, slovem, že tak mnohé ponechám k dolíčení vlastní vaší obraznosti.“ Po tomto intermezzu, na kteréž Jindrova ani slůvkem neodpověděla, Weinfurt pokračoval: „Poměry, v kterýchž jsem se svými bratry strávil nejútlejší mládí, byly tudíž rovněž tak zvláštní jako trudné a nezůstaly bez vlivu na duševní náš rozvoj. Rodičové naši arci nám tajili, co dalo se zatajiti; však přesto padlo občas nějaké slůvko, jindy zas nějaký skutek a později, když jsme počali chápati a s jinými dětmi se stýkali, nabyli jsme aspoň jaks taks přesvědčení, že nejsme takoví jako ostatní. Bylo nám sice mnohé prominuto; leč kdykoli dorostlí nebo i děti mohli nám dáti najevo své opovržení nebo svou nenávist, učinili tak bezohledně, ba mnohdy surově. Mnohdy bylo i po nás dětech pliváno, jindy zas kamením po nás házeno – a když pak jsme si rodičům stěžovali, pokrčili jen rameny a s nevyli čitelnou truchlivostí v tváři odpovídali: „Nechoďte tam – nemějte s nikým nic – vyhněte se každému"...“ „Pravil jsem, že nezůstalo vše to na duševní náš rozvoj bez vlivu; ale vliv ten byl na každého z nás jiný a také se jinak jevil. Já a bratr Prokop byli jsme silní, zdraví hoši; houževnatý tělesný organismus náš byl by zajisté odolal ještě větším svízelům a pohromám, než jaké nás stihly. Opovržení a nenávist, jež nám za nejútlejšího mládí dávány tak často najevo, budily v Prokopovi i ve mně odpor a jakousi zarputilou umíněnost. Spolehajíce se na svou tělesnou sílu, spláceli jsme dětem, jež nám ubližovaly, podobnou měrou; rvali, vlastně bránili jsme se skoro den co den, kdykoli nám ubližováno. Jinak bylo s nejmladším bratrem Richardem, jenž byl organismu nadmíru útlého, takořka ženského. Bývaltě to bleďoučký, suchoučký, plachý, bázlivý hošík, jenž se neodvažoval stavěti se někomu na odpor, jenž vždy a před každým, kdo naň jen zadupal nebo se naň zamračil neb ušklíbl, – utíkal... Nemaje důvěry ve svou sílu, nikdy neodporoval; kdykoli byl někým napaden, nikdy se nebránil, nýbrž buď utekl, a nemohl-li utéci, nastavil záda, dal do sebe bušiti a nanejvýš se hořce rozplakal. Nechť jsme mu s bratrem Prokopem domlouvali jakkolivěk, nechť jsme jej povzbuzovali a pobádali k odporu sebevýmluvněji, vždy nás vyslechl jen se skloněnou hlavou a odpověděl smutně: ,Ne – ne – nemohu, – vždyť vidíte, že jsem střízlík, že mne každý komár přemůže‘...“ Opustil jsem s bratry svými rodnou chýšku sice velmi záhy; byloť mi třináct neb čtrnáct roků; ale přesto pamatuju se zcela dobře na celou řadu momentů, kterýmiž rodičové naši dávali najevo svou starostlivost a bázeň v příčině osudu nesmělého, bázlivého, slaboučkého nejmladšího synka Richarda. O mne a Prokopa zdáli se býti úplně bez starosti; domnívaliť se patrně, že nás, až jednou vstoupíme do života, hned tak snadno nějaká pohroma neodstraší a že dovedeme odolati mnohému, co by jiného navždy odstrašilo. Zcela jinak soudili o Richardovi; báliť se, že jej první nepříznivý větřík porazí, ba snad i zahubí... Den co den dávali, obzvláště později, když Richard tělesně nesílil a vždy bázlivějším se stával, starost a bázeň najevo. Mnohdy naslouchal jsem hovorům jejich se zatajeným dechem. Mluvívaliť tak prostě a přece s tak vroucím citem o neodvratném osudu svého nejmladšího miláčka, že navzdor svému mládí vše jsem pochopoval. Richard byl ostatně také dobrý, upřímný bratr a nikdy ani mně ani Prokopovi neublížil. A jedině tomu, co jsem byl právě uvedl, připisuji bezměrnou lásku, kterouž jsem byl již od nejútlejšího mládí k bratru Richardovi přímo zahořel...“ „Zvláštní pocit ten není mi naprosto možno slovy vylíčiti. Nechť bych se namahal sebe více, přece nedovedl bych vám učiniti o pocitu tom pravého pojmu. Bylo to cosi jako šílený pud – neuvědomělá a přece oprávněná, okolnostmi přímo diktovaná vroucí, ba vášnivá láska k slabému stvořeníčku. Miloval jsem bratra Richarda již co malý hoch. Mohlť ode mne žádati čehokoli, a kdykoli chtěl, všechno jsem proň učinil. Pral a rval jsem se za něj, nosil jej na zádech do školy a z ní, když bylo blátivo nebo když sněžilo, – každé jeho přání, každé slůvko, každé pokynutí jeho bylo mi rozkazem... Když si nyní po letech vše to připomínám, zdá se mi, že není vůbec ani možno, aby se dva bratří v stáří šesti až desíti roků tak bezměrně milovali jako já a Richard... Ani byste nevěřila, co jsem se pro něj naplakal, když kdysi po několik nocí bolením zubů nemohl spáti. Probděl jsem u něho všechny ty noci těše a konejše jej, jak jsem jen mohl, – a když úpěje svíjel se bolestí, plakal jsem, jako by mi umírala milenka...“ Po těchto slovech Weinfurt umlkl a přejel několikrát levou rukou přes čelo, jako by si na něco vzpomínal. Po malé chvíli dodal: „Odpusťte, že vám vše to povídám. Vím, že vás nudím; neboť kdož medle by mohl naslouchati tak dětinským věcem...?“ „Ah, ne, ne! – Nenudíte mne!“ vpadla Jindrova Weinfurtovi kvapně, ba skoro vášnivě do řeči. „Jen pokračujte – prosím vás za to...“ Weinfurt pohledl nyní pozorněji mladé matce v tvář a neušlo mu, že jeví tvář ta dychtivost, jako by byl vyprávěl bůhvíjak zajímavou a napínavou událost. „Že vás to baví?“ připomenul nedůvěřivě. Jindrova kývla kvapně několikrát hlavou a z očí šlehl zvláštní blesk. „Nevěřím,“ připomenul Weinfurt. „A přece pravda – věřte!“ odvětila Jindrova skoro zajíkavě. „Vždyť snad pozorujete, že sleduju vypravování vaše s napnutím...“ „Pravda,“ Weinfurt na to; „ale vše to není ještě důkazem, že vás nenudím. Vímť, že vypravování toho druhu, jako je moje, musí nudit každého, – vždyťpak vypravuju o člověku, kterého neznáte, do kterého vám nic není...“ Nedomluvil. Připomenuv si, co byl Richard k jeho výslovné žádosti pro mladou matku a její dítě ochoten učiniti, shledal, že se zmýlil a že mu uklouzlo několik naprosto nepřípadných slov; neboť Jindrovu musilo dle všeho, co se bylo v právě minulých několika týdnech zběhlo, vypravování o Richardovi daleko více zajímati než o komkoliv jiném. Při posledních slovech Weinfurtových kmitla však po tváři mladé matky nápadná rozpačitost. Sklopila oči a učinila, jako míval Weinfurt ve zvyku, kdykoli si na něco vzpomínal: přejela si několikráte rukou přes hladké čílko; ale poté zadívala se Weinfurtovi mlčky do očí, a z pohledu toho byl by znatel lidských pocitů zcela zřejmě vyčetl, že Jindrova, abychom tak řekli, vzdává se na milost i nemilost – že jest sice ochotna vyslechnouti další jeho vypravování, ale že se spokojí, když ve vypravování ustane. Tak aspoň vyložil si Weinfurt pohled mladé matky, a proto také pravil: „Promiňte mi, prosím, další vypravování aspoň pro tentokráte. Nemohu se jaksi vpraviti v pravý proud a zdá se mi, že bych vás po několik hodin nudil kusým, úryvkovitým povídáním bez ladu a skladu, a až bych skončil, nevěděla byste než několik podrobností, z kterýchž lze souditi nanejvýš na věci zcela podřízené... Až jindy tedy – jindy...“ Jindrova sklopila poznovu oči; tvář její nejevila více rozpačitost, nýbrž truchlivost. Chvíli trvalo mlčení – trapné pro oba. Konečně ozval se opět Weinfurt, řka zcela lhostejně: „Vy nemáte žádných příbuzných?“ „Jen starou, vetchou matičku,“ odpověděla mladá matka s přízvukem trpkosti, a hned nato dodala živě: „Nebožtík otec můj měl však ještě jednoho bratra a asi o dvanácte roků mladší sestru, než byl sám... Kde však tento strýc a teta ta meškají, – zda jsou vůbec na živě, nevím... Vím jen, že se teta provdala za tiskaře...“ Teprv nyní připomenul si Weinfurt zvláštní shodu jmen, o níž byl již dříve přemítal; nyní však byl skoro úplně přesvědčen, že je zdánlivé záhadě té na stopě, a proto připomenul: „Nejmenovala se teta vaše Kateřina?“ „Ano, ano,“ odvětila chvatně mladá matka. „Ale, jak na to jméno přicházíte?“ „A nejmenoval se muž její Vebrouš?“ pokračoval Weinfurt, aniž by byl na poslední otázku Jindrovy odpověděl. „Ano, Vebrouš se jmenoval,“ odvětila Jindrova, snažíc se zakrýti rozpaky. „A nebyl otec vašeho otce, tudíž váš děd, druhdy kantorem?“ pokračoval Weinfurt s nezměněným klidem a přece s nápadným chvatem, jako by nechtěl, aby jej mladá dívka nějakou věcnou poznámkou o svých rodinných poměrech předešla. „Neohluchl a nevedl pak život nadmíru trudný – nehadrařil...?“ „Probůh – jak to víte?“ vzkřikla mladá dívka zajíkavě a zároveň v nejvyšším udivení. „Vy mne znáte ?!“ „Ah – nikoli...“ zní chladná odpověď tónem uspokojení. „Neznám vás; ale náhodou dozvěděl jsem se před několika dny, vlastně týdny několik podrobností, z kterýchž teprv nyní soudím na vaše příbuzenstvo. Vaše teta je mrtva; ale strýc Vebrouš posud žije a pracuje v naší továrně...“ V tváři Jindrovy jevily se nemalé rozpaky. Chtěla něco připomenouti, ale jazyk vypověděl jí službu. Weinfurt pokračoval: „Kromě toho, zdá se mi, že shledáte se zde u nás také ještě se svým bratrancem – nejspíše se synem bratra vašeho otce. Přijalť jsem totiž před nějakým časem do práce výrostka, jmenem Jana Jindru, jenž mně vypravoval, že je Vebrouš jeho strýcem...“ „Není možná!“ vyrazila mladá matka zajíkavě ze stísněných prsou. Weinfurt pokračoval. „A přece zdá se mi, že pravda. Ostatně vždyť se můžeme přesvědčiti. Přivedu vám strýce Vebrouše i výrostka, jenž praví, že je Vebrouš i jeho strýcem – snad se dohodnete...“ Rozpaky mladé matky nápadně se množily. Tvář její byla takořka brunátná; prsa se jí prudce dmula, oči plály. Weinfurt, buď že si rozpakův těch nepovšimnul nebo že je pokládal jen jaksi, abychom tak řekli, za pokračování rozpaků, jež byla mladá matka v průběhu dnešní rozmluvy po několikráte najevo dala, pokračoval s obvyklým klidem: „Není-liž to zvláštní náhoda, že dovídáte se právě ode mne o některých svých příbuzných, jichž jste neznala a posud neznáte? Mně bylo sice jméno Jindra ihned nápadno, když mi byl ondy starý Vebrouš vypravoval, že otec jeho nebožky ženy tak se jmenoval, – ještě nápadnější mi bylo, když mi přizrzlý výrostek pravil, že se jmenuje Jindra, a když mi napadlo, že i Vítovcův učeník se tak nazývá; ale toho jsem se přece nenadál, že jsou aspoň první dva tak blízcí vaši příbuzní. Vítovcův Joza nezdá se býti s vámi nikterak spřízněn...“ „Probůh – odkud vše to víte?“ optala se Jindrova stísněným hlasem poznovu. „Vy mne musíte znáti – vy jste o mně a mých příbuzných od někoho něco slyšel...“ Weinfurt zavrtěl záporně hlavou. Tvář jeho přeletí mírný úsměv spokojenosti, když s ledovým klidem odpověděl: „Nikoli. Neznám vás; nevím o vás, než co mi byla sousedka Vítovcová napověděla...“ „Ale od koho jste zvěděl, o čem jste se byl právě zmínil?“ vece Jindrova tímže tónem jako předtím. „Od nikoho,“ Weinfurt klidně na to. „Domyslil jsem se toho, když jsem, slyše vaši poznámku: že mladší sestra vašeho otec Kateřina provdala se za tiskaře, porovnal ji s tím, co jsem byl náhodou od Vebrouše a výrostka Jindry se dozvěděl. Není to tudíž žádný zázrak...“ Jindrova, kteréž byla zcela přirozená tato shoda následkem prudšího vzrušení její mysli úplně ušla, setrvala v mlčení, jež však po chvíli Weinfurt přerušil řka: „Myslím tudíž, že náhodné toto shledání se s blízkými příbuznými je nový důvod pro to, abyste se svým dítkem zůstala zde u nás...“ „Ne, ne – není možno!“ vzkřikla nyní Jindrova zděšeně, načež přitlumeným tónem dodala: „Právě proto – právě proto musím odtud...“ „Ale proč? Nechápu,“ připomenul Weinfurt s onou lhostejnou bezmyšlenkovitostí, s jakou pronášívá mnohdy i bystrozraký člověk tu neb onu větu, když ho rozmluva valně nebaví. Po těchto slovech upřela Jindrova zrak svůj na Weinfurta s trpkou výčitkou. Několik okamžiků mlčela, pak dutým, skoro hrobovým hlasem podotkla: „Ne – ne nemohu, – vždyť přec víte, že jsem padlé děvče...“ Tentokráte nemohl se chladnokrevný Weinfurt ubrániti zjevným rozpakům. Trpce bolestný tón posledních slov Jindrovy byl mu uvedl na mysl, že on sám toto přiznání se z mladé matky přímo vynutil; zastyděl se tudíž sám před sebou. Chvíli mlčel, nevěda, co odpověděti. Nato se pomalu zvedl se stolice, jako by chtěl odejiti; Jindrova však kvapně podotkla: „Ah probůh, odpusťte! Nechtěla jsem vás uraziti – přisám bůh, že jsem nechtěla...“ Hlas její chvěl se vnitřním pohnutím jako hlas žebrající matky, prosící za sousto chleba pro hladem zmírající nejmilejší dítě. „Na mně jest, poprositi vás za prominutí,“ připomenul Weinfurt tak vřelým tónem, jakého byl drsný hlas jeho vůbec schopným. Poté vzal Jindrovu za ruku a dodal přitlumeným tónem: „Odpouštíte mi?“ Z očí mladé matky vyhrkl proud slzí. Neodpověděla; nemohla odpověděti. Weinfurt pustil její ruku a usedl zas na své místo čekaje, až se Jindrova poněkud utiší. Stalo se tak asi po pěti minutách. Mladá matka ustanuvši štkáti zvedla hlavu a upřela zarosený svůj zrak tak bolestně na Weinfurta, že se tento nemohl ubrániti lítosti a soustrasti. „Promiňme si tedy vzájemně,“ pravil měkce. „Vždyťpak se posud ještě vzájemně neznáme – nevíme tudíž, co koho z nás bolí a rmoutí, – co v kom vzbuzuje trpké a bolestné vzpomínky – co koho z nás těší – co kdo milujeme nebo nenávidíme...“ Jindrova naslouchala prostým slovům těm se zatajeným dechem, jako by jí Weinfurt vypravoval bůhvíjak důležité tajemství. Když umlkl, podotkla posud ještě rozechvěným hlasem, jako by mluvila sama k sobě: „Pravda – neznáme se – nevíme, co koho trápí nebo těší... Jsme si úplně cizí...“ Poté se zarazila, jako by byla pronesla hříšnou nějakou myšlenku, ale ihned dodala chvatně: „Ne, ne – nejsme si cizí... Vy aspoň, pane sousede, byl jste ke mně neznámé ženštině tak upřímný – jako bratr...“ Weinfurt chtěl něco připomenouti; Jindrova však jej předešla: „Jen já byla k vám neupřímná – nevděčně neupřímná! Prokázal jste mi dobrodiní, jaké by mi snad nebyl žádný jiný člověk prokázal – učinil jste pro mne a ubohé mé dítě vše, co vůbec bylo možno, a já po celou tu dobu, co meškám z milosti ve vaší komůrce, co nadužívám vaší dobroty a laskavosti, nechala vás v nejistotě o tom, komu vlastně dobrodiní to prokazujete... Odpusťte, pro vše co vám drahého vás prosím,“ dodala neobyčejně vřele, „promiňte mi...!“ „Ale vždyť já vám ničeho ne vytýkám,“ ozval se Weinfurt; ale Jindrova převzala mu slovo: „Pravda,“ pravila chvatně a zároveň tímže vřelým tónem, jako byla předtím skončila; „ale právě tato okolnost dodává nesdílnosti mé rázu nepromíjitelné neupřímnosti... Dovolíte-li, napravím svůj hřích...“ Nedořekla; zajiklať se. Weinfurt sice neodpověděl, ale výraz tváře jeho byl zřejmým důkazem, že není neochoten vyslechnouti mladou matku. Podepřev hlavu o dlaň pravé ruky, upřel klidně zrak svůj na Jindrovu, která však teprv po několika minutách znovu se ozvala. Zahájila zpověď svou hlasem poněkud přitlumeným a zajíkavým; ale čím déle vypravovala, tím více nabývala klidu a jistoty, takže vypravování její, ačkoliv kusé a trhané, Weinfurta nemálo zajímalo. „Připomínám si mládí své,“ počala Jindrova, „v osamělých chvílích se zvláštním pocitem. Vídávámť v duchu prostinkou sedničku rodné chýšky a v ní buď v koutku u velkých kachlových kamen nebo v letě u okna stříbrovlasého dědouška na nízké stoličce a držícího na kolenou nějakou knihu... Tento obraz tane mi nejčastěji na mysli a vždy, kdykoli si jej připomenu, bývá mi, jako bych se dívala na výjev blaha a štěstí... A přece byl dědoušek můj člověk ubohý, přenešťastný a často mi drsným, brzo přitlumeným, šeplavým, brzo zas dunivým nebo odporně pronikavým hlasem vypravoval o svých útrapách, obzvláště za dlouhých zimních večerů, kdy bývala jsem s ním v chýži o samotě. Tenkráte arci jsem všemu tomu naslouchala rovněž tak, jako jakékoli milé pohádce, a teprv po letech, když už byl dědoušek dávno mrtev, připomínala jsem si a pochopovala tak mnohé, čemu jsem dříve, když jsem to z úst dědových slyšela, naprosto nerozuměla. Dědoušek můj pocházel z chudičké rodiny a ani on, aniž kterýkoli z jeho příbuzných nepamatoval se ani na jediného příbuzného, kterémuž by se bylo jen dobře vedlo. Všickni žili v bídě a nouzi; všickni musili si chléb svůj v potu tváří dobývati, všickni, nechť muži nebo ženy nebo děti, musili konati nejnamahavější práce, jen aby se ubránili smrti hladem. Teprv na děda mého štěstí aspoň z mládí na nějaký čas se pousmálo. Bůh sám ví, jak se stalo – pan farář, jemuž při mši přisluhovával, zamiloval si jej co desítiletého sirotka, vzal jej k sobě na faru a pečoval o něj po několik roků, až mohl se státi kantorem. Nejdříve kantoroval ve svém rodišti, později kdesi u Prahy a po několik roků, obzvláště když se byl oženil, žil spokojeně. Měl dva hochy, z nichž chtěl míti taktéž kantory; ale neúprosný osud zvrátil všechny jeho plány. Děd můj počal pozbývati sluchu; asi ve dvou letech ohluchl úplně a musil se vzdáti posavadního svého zaměstnání. Avšak co počíti? Zanedlouho zaklepala bída na dvéře skromného příbytku. Děd můj odebral se s babičkou a oběma svými hochy, z nichž byl jeden asi osm, druhý sedm roků stár, do Prahy, aby tu jakýmkoli způsobem něco přivydělali. Po několika jen dnech nalezl zaměstnání: počaltě se zenou a dětmi sbírati hadry po ulicích a na smetištích. Bylo to, obzvláště z počátku, pro děda krušné zaměstnání; ale později mu uvykl a byl rád, že vynášelo aspoň tolik, aby nezemřel se svou rodinou  hlady. Tak živil se asi po šest roků, kdy narodila se mu dceruška. Oba synové byli už statní hoši; ale ani jeden ani druhý nevynikal žádnou zvláštní schopností, aniž jakoukoli náklonností. Sotva že se naučili číst, psát a počítat; otec namahal se sice ze všech sil, aby položil svým dětem základ k lepší budoucnosti; ale nic naplat – překážky byly nepřekonatelné. Jednak choroba jeho, jednak starost o nejnutnější vezdejší chleb, jednak zase přirozená netečnost dítek – vše to a podobné zmařilo všechny plány dědovy. Oba hoši musili na učení; starší učil se krejčovině, mladší byl v učení u truhláře; ale ve dvou letech oba ze řemesla zběhli a živili se různým způsobem, tu vypomáháním v nějakém pivovaře, tu nádenictvím, slovem jak bylo možno. Později byli oba vojáky a každý strávil na vojně neméně než čtrnácte roků. Nato živili se opět nádenictvím a vedli život potulný, až pak posléze octnul se starší syn v rodišti svého děda, kde nějaký čas vypomahal při hospodářství. Na vojně byl se mnohému naučil a živil se prací rukou svých nuzně sice, ale poctivě asi čtyři nebo pět roků. Krátce před čtyřicátým rokem věku svého býval prý statný ještě muž a teprv v tu dobu se oženil s obstárlejší vdovou po baráčníkovi Brzdíkovi, která měla v rodišti mého děda chýšku a něco polí. Teprv nyní zahájil nový život. Musil sice jako kdy jindy v potu tváří pracovati; ale vedl přece život daleko klidnější a spokojenější než dříve. Asi po roce narodila jsem se mu já, a tu prý si zase jednou vzpomněl na stařičkého otce svého, kterého byl více než dvacet roků neviděl. Při první příležitosti, která se mu naskytla, odebral se do Prahy, aby tu otce svého vyhledal. Na štěstí podařilo se mu to hned. Stařičký otec bydlil doposud ještě v témže chudičkém bytě na Františku a živil se tímže způsobem jako dříve, ale byl už stářím a různými chorobami tak zbídačelý, že se sotva belhal. Jelikož byl děd můj úplně hluchý, nebylo lze s ním jinak se dohodnouti než písemně. Za tou příčinou nosíval při sobě vždy něco papíru a kousek olova, a jakmile pozoroval, že mu někdo něco povídá, podal mu prostě papír a olovo a dal mu posuňkem najevo, že neslyší a že mu musí býti každé slovo napsáno. Tak také se dohodnul se synem, a poněvadž měli oba dva z dřívějších let v tomto způsobu dohodování se nemalou zručnost, zvěděl otec od syna a syn od otce v krátké době v podstatě aspoň nejdůležitější. Tak dozvěděl se syn, že je matka už dávno mrtva, sestra Kateřina pak že provdána za tiskaře Vebrouše. O druhém svém synu děd prý pranic nevěděl a také otec můj mu nemohl o něm pranic pověděti. „Pojď se mnou k nám, tatíčku,“ napsal prý otec můj posléze otci, „splatím ti teď vše..“ Děd prý však zavrtěl záporně hlavou a marné prý bylo písemné naléhání otcovo, přiměti starce k tomu, aby se s ním vrátil do svého rodiště. Teprv když prý napsal, že se mu narodilo děvčátko, rozjiskřilo prý se kalné oko dědovo; děd sám více už ničeho nenamítal a odebral se se synem do svého rodiště, kam nepřinesl než raneček starého šatstva a asi dvanácte starých knih, jež mu byly zbyly z doby, kdy byl ještě spokojeným, a v nichž prý často a pilně čítával. Tak octnul se dědoušek můj u nás. Pamatuju se naň, jako by stál přede mnou. Byl vysoký, kostnatý muž s nápadně vychrtlým vráskovitým obličejem. Prořídlý vlas s lysinou na temeni byl jako padlý sníh, zažloutlý vous splýval mu až na prsa. Hlas jeho byl odporný; brzo kvikavý, brzo dutý, brzo zas tak šeplavý, že nebylo mu rozuměti. Někdy se zas rozkřikl, jako by zoufale volal o pomoc – neslyšelť sebe, aniž koho jiného. Mluvil zřídka kdy; nerad někoho obtěžoval; ale kdykoli zpozoroval, že by jej někdo rád poslouchal, vypravoval ochotně vše, nač se ho kdo písemně tázal. Dokud jsem byla malá, arci jsem se s ním nemohla jinak dohodnouti než dětinskými posuňky, kdežto on často, mnohdy celé hodiny do mne svým podivným hlasem mluvíval. Celé večery mne hýčkával, na kolenou houpával – slovem, já byla nejmilejším jeho stvořením... Teprv když jsem povyrostla a naučila se aspoň tak dalece psáti, že jsem se mohla s dědouškem jako jiní aspoň dohodnouti, počal se mezi námi dvěma zapřádati zvláštní poměr. Teprv nyní počal mi býti něčím jiným než člověkem, který mne miloval, teprv nyní stal se mým učitelem... Avšak žel, že netrvalo to než asi pět roků. Dědoušek, v tu dobu již kmet více než osmdesátiletý, kdysi za bouřlivého večera zimního, když mi byl zase vypravoval o své dceři Kateřině, ulehl a druhého dne ho více nevzbudili... Byl mrtev...“ Po těchto slovech ustala Jindrova ve svém vypravování, jež bylo pouhým naznačením prostičkých a přece v mnohém ohledu zajímavých momentů ze života ubohých, takořka ničím nevynikajících lidí. Weinfurt byl arci dle všeho, co předcházelo, očekával vypravování daleko zajímavější; ale přesto naslouchal slovům Jindrovy s napnutím, aniž by ji byl třeba jen posuňkem vyrušil. Byltě se v průběhu vypravování toho v duchu vpravil v podivný duševní život Jindrovy za jejího mládí a doplnil si tak mnohé, co byla ona jen naznačila, čímž bylo lze vysvětliti napnutou pozornost jeho. Teprv když Jindrova umlkla, připomenul si, že mu byla Vítovcová několikráte vypravovala, jak živě dovede mladá matka vypravovati, a musil nyní v duchu vyznati, že se Jindrova aspoň tentokráte co výborná vypravovatelka neosvědčila; avšak ihned si vše to vysvětlil předcházejícím rozčilením jejím. Po krátké přestávce pokračovala Jindrova ve svém vypravování: „Když dědoušek zemřel, bylo mi asi deset roků. Avšak uměla a věděla jsem více, než vědí a umějí děvčata venkovská v patnáctém neb šestnáctém roce věku svého. Uměla jsem dobře a správně psát i počítat a v čtení mne nikdo ve vsi nepředčil. Knihy dědouškovy byla jsem přečtla několikráte. Mnohá místa uměla jsem a některá umím doposud ještě nazpamět. Dědoušek tvrdíval, že těch několik knih, jež si zachoval, obsahují skoro vše, co je člověku věděti třeba, že není nad ně lepších a že lepší jich budou snad později sepsány a tištěny. Nejraději čítával v staré kronice a v Labyrintu světa, kteréžto dvě knihy pokládal za pravé skvosty. Já se řídila po jeho příkladu a musím i nyní po letech upřímně vyznati, že jsem lepších, poučnějších a zábavnějších posud ještě nečtla. Obzvláště Labyrint světa byl vždy náhradou za vše, co mi byl osud odpíral. Čítávalať jsem v knize té den co den a není snad řádky, o které bych nebyla v pozdějších letech vážně a opravdově přemítala. Děkuju-li tedy svému dědouškovi, že mne přiměl k pilnému čtení knih, děkuju právě jen této podivuhodné knize za vše, co vím a znám o životě, o lidech, o jejich povahách, snahách atd. Bez této knihy byla bych zůstala tím, čím je tisíce jiných, kteří nebyli žádné knihy přečtli, nebo kteří čítali jen knihy kratochvilné pro ukrácení dlouhých zimních večerů nebo pro pouhé zasmání...“ Prostodušná tato chvalořeč na knihu, o jejíž existenci neměl sám Weinfurt, ačkoliv byl pilný čtenář, ani zdání, Weinfurta přímo překvapila. Zvědavostí puzen připomenul: „A což medle všechno v té knize stojí?“ „Mnoho, přemnoho – všechno,“ odpověděla kvapně a s jakousi radostí Jindrova. „Můžete mi něco pověděti?“ ptal se Weinfurt dále. „Všechno – všechno,“ odpovídá Jindrova vahavě; ale ihned kvapně dodává: „Nejlíp však by bylo, kdybyste si knihu tu přečetl sám, pane sousede...“ „Kde však ji dostanu?“ „Půjčím vám ji.“ „Vy ji máte zde?“ „Ano – já si knihu tu tak zamilovala, že se od ní nemohu odloučiti. Mívám ji vždy v kapse, a kdykoli získám jen chvíli času, čítávám v ní a přemítám o tom, co jsem byla čtla...“ Po tomto výkladu Jindrova vstala, popošla k oknu, kde měla svůj uzlíček, a vzavši vedle uzlíčku ležící malou, umolousanou knížečku, vrátila se zase ke stolu, a usednuvši na své dřívější místo, podala knížečku Weinfurtovi. Tento sáhl po knížce s nápadným chvatem a rozevřev ji četl polohlasitě celý její nadpis, jenž zněl doslova: „Labyrint swěta a rág srdce, t. g. swětlé wymalowánj, kterak w tom swětě, a wěcech geho wšechněch nic nenj než matenj a motánj, kolotánj a lopotowánj, mámenj a šalba, bjda i tesknost, a naposledy omrzenj wšeho a zaufánj: ale kdož doma w srdcy swém sedě, s gediným Pánem Bohem se uzawjrá, ten sám k prawému a plnému mysli upokogenj a radosti že přicházý. Od Jana Amosa Komenského.“ Po přečtení celého titulu položil Weinfurt knihu před sebe na stůl, zavrtěl hlavou a pravil nahlas: „A to že kniha, která vás tak zajímá, že v ní čítáte, kdykoli máte pokdy?“ Jindrova přikývla hlavou. „A v této knize, myslíte,“ pokračoval Weinfurt, „že nalézá se vše, čeho člověk pro život potřebuje?“ Jindrova byla by sice z celé duše slova ta potvrdila; jí aspoň kniha ta úplně dostačila; nicméně přímá otázka Weinfurtova v ní vzbudila jakousi pochybnost. Pokrčila tudíž rameny, jako by chtěla říci: „Možná že ne a možná že ano – já tomu přece snad nerozumím,“ ale když Weinfurt více se netázal, připomenula: „Přečtěte si ji, snad mi dáte za pravdu aspoň částečně.“ „Přečtu, přečtu,“ odvětil Weinfurt chvatně, a vzav knihu do ruky, vstal. Jindrově sice neušlo, že vypravování její Weinfurta tak nebavilo, jak si přála; ale ona sama byla na pokračování Weinfurtova vypravování tak dychtivá, že spatřivši nyní Weinfurtovy první přípravy k odchodu, pravila tónem skoro až prosebným: „Vy už chcete odejíti, pane sousede?“ „Už je čas,“ míní Weinfurt. „Odpusťte,“ Jindrova na to; „vždyť jste ještě nedopověděl, co jste chtěl vypravovati...“ „Pravda,“ odvětil Weinfurt roztržitě. A jako by sám nevěděl proč, usedl zase a odloživ knihu zadíval se zamyšleně přímo před sebe. Po malé přestávce počal: „Nuže – dopovím vám aspoň ještě něco v hlavních jen obrysech... Možná, že naskytne se nám později ještě častěji příležitosti, abychom si vzájemně ten neb onen moment ze života našeho objasnili. Chci vám dnes vypravovati jen ještě tolik, abyste si nečinila dle pověstí, jež o nás Weinfurtech mezi lidem kolují, obraz k nepoznání zhyzděný... Jsmeť vesměs zcela jiní, než jak o nás vypravují a soudí; život náš, jejž nám už po celou řadu let tak mnohý skoro až závidí, byl řadou útrap, které by byly snad jiné, méně houževnaté povahy už dávno sklátily v předčasný hrob. Otec náš neustále churavěl. Po brutálním vymrskání nikdy více se nezotavil tak, aby byl mohl konati tytéž práce a tímže způsobem, jako kdyby se byl těšil úplnému zdraví. Po nějaký čas pečoval o ženu a mne, první své dítě, vzorně; ale později, když přibyli ještě dva hoši a otec častěji než kdy jindy pociťoval bolestné následky surového trestu, musila k výživě napomahati také matka. Nicméně zanedlouho otec skoro den co den popoléhal, pak ulehl a více nepovstal. Bylo mi asi osm roků, když stihla rodinu naši tato rána. Od té doby musila o nás tři hochy pečovati matka a dostála povinnosti své jakožto matka po pět roků vzorně. Avšak tím podryla své zdraví. Neustálá starost, nadlidské namahání opatřiti nám třem dětem nevyhnutelného chleba učinily z matky v několika těch letech politování hodné stvoření. Druhdy krásná žena byla se v poměrně krátké době změnila v přihrblou stařenu, vlekoucí namahavě své bídné kosti s místa na místo a hledající kouteček, v němž by si poodpočinula. Musili jsme matce ve všech pracích vypomáhati. Činili jsme tak vždy s radostí a ochotou, ačkoliv jsme v tu dobu byli ještě drobné děti, mající smysl skoro výhradně pro hru a skotačení. Když mi bylo asi třinácte roků, stihla nás děsná pohroma. Na matku padlo podezření, že ukradla kdesi husu, – lid se shlukl před naší chatrčí, spílal a vyhrožoval matce i nám dětem – pak někteří vrazili dovnitř a rozbili vše, co jim přišlo pod ruku. Prchli jsme s matkou a teprv pozdě navečer zase se vrátili. Avšak sotvaže jsme ulehli, vykřikla matka v největším zděšení: chatrč naše byla v plamenu. Polonazí vyběhli jsme před chýži – a patřili, kterak temná postava lidská pádí úprkem od chýže, a nebylo žádné pochybnosti, že byla chatrč naše ze msty nebo třeba jen svévole zlomyslnou rukou zapálena... Nezbylo nám z pranepatrného majetku pranic, ani nejnutnější šatstvo. Na štěstí poskytli nám někteří z milosrdnějších sousedů přístřeší a darovali nám něco starého šatstva... Následující noci, když leželi jsme s matkou na slámě na půdě milosrdného souseda, usnul jen Richard a Prokop; matka a já nemohli jsme usnouti. Matka každou chvíli usedala a hned zas lehala; někdy něco zašeptala, pak zas zaštkala nebo zhluboka vzdychla. Byl tuhý mráz; den předtím bylo po několik hodin sněžilo a nyní fičel mrazivý vítr všemi skulinami střechy. Na půdě panovala skoro čirá tma. Náhle matka se zvedla a usednuvši na bobek vztáhla ruku ke mně, kterýž jsem ležel po levé straně její. ,Nespíš, Karle?‘ zašeptala bolestným tónem. ,Nespím,‘ odpovídám, aniž bych sebou pohnul. ,Právě o něčem přemýšlím,‘ matka na to. ,O čem, matinko?‘ ,Musíme se rozloučiti,‘ dí matka třesoucím se hlasem. ,Ne, ne, matičko, – drahá, drahá,‘ zaúpěl jsem a srdce mé sevřelo se nevýslovnou bolestí. ,Musíme – musíme,‘ odvětila matka temným hlasem. Usedl jsem na bobek a zadíval se na matku taktéž na bobku sedící; ale neviděl jsem pro tmu než neurčité obrysy její postavy. ,Ne, ne, matičko,‘ pravil jsem po malé chvíli. ,My tě neopustíme – my půjdeme tam, kam půjdeš ty – třeba…‘ Nedomluvil jsem. Matka mne vzala za ruku a držíc mne skoro křečovitě pravila: ,Ne tak, Karle. Já zůstanu zde – snad se tu nějak ještě protluku, a ty se vydáš s Prokopem a Richardem na cestu do Prahy…‘ Chtěl jsem říci: ,V takovém mrazu?‘, ale slovo mi uvázlo v hrdle. Teprv po chvíli jsem se optal dutě: ,Do Prahy?‘ „Ano – do Prahy," matka na to. ,Mám tam starou tetu a možná – když vás všechny tři spatří, že se nad vámi smiluje...‘ Matka se zajikla a více nepromluvila. Držíc mou ruku stále ve své ulehla, čímž donucen jsem byl ulehnouti i já. Posléze matka usnula; já však usnouti nemohl. Před duševním zrakem mým míhaly se podivné představy o Praze. Myslil jsem na Prahu jako velkou ves, lidi v ní jen svátečně oblečené, šťastné a spokojené, slovem měl jsem o ní dětinský svůj pojem, z kteréhož se rojily prapodivné, z větší části však zcela falešné představy. Duše mé zmocnila se lítost i úzkost; bylo mi jako v očekávání neodvratného neštěstí. Představy o Praze míhaly se před duševním mým zrakem jen po nějaký čas, načež duše má pozaletla do minulosti. Připomenul jsem si, co nám byli rodičové tak často vypravovali o bezcitném, surovém zbičování otce. Viděl jsem děsný obraz tak živě před sebou, jako bych byl očitým svědkem. Bylo to po prvé a snad naposledy v životě mém, co vyhoupnul se před duševním zrakem mým tak jasně; není tudíž divu, že sevřelo se mi srdce křečovitou bolestí. Několikráte sáhl jsem rukou po matce, abych ji probudil; ale hned zas jsem vztáhl ruku nazpět a přitiskl ji k bouřlivě tlukoucímu srdci... Posléze však nové představy Praze pošinuly děsný obraz minulosti poněkud do pozadí, a tak obíraje se v duchu s neznámým mi městem, vytrval jsem až do rána, aniž bych byl jen na okamžik zdřímnul. Na poslední tuto noc ve svém rodišti strávenou nikdy nezapomenu... Matka procitla před úsvitem, a vzbudivši Prokopa a Richarda, konala bez odkladu přípravy k vypravení nás na cestu do Prahy. Vyžebralať od sousedů několik kusů starého šatstva, aby nám nebylo přespříliš zima, svázala nám něco vyžebraného prádla do uzlíčku, a davši mně přiměřené ponaučení, kde mám starou tetu hledat a jak se chovat, vtiskla mi do ruky poslední své tři tolary a několik krejcarů. Nato nás vyprovodila daleko za ves. Bylo k polednímu, když jsme se u lesa loučili s matkou. Líbala nás štkajíc jednoho po druhém jako šílena; brzo nás pustila, brzo zas tiskla k prsoum – nejdéle a nejvášnivěji líbala svého miláčka Richarda. Konečně prála ke mně bolestným hlasem: ,Není pomoci, Karle! Musíme se rozloučit! Tys nejstarší a dovedeš už se nějak protlouci; také Prokop je dosti silný a nebojím se o něj; ale Richard je posud slaboučké dítě, a proto – prosím tě, neopouštěj ho... Buď mu bratrem i otcem; nahraď mu i mne...‘ Slíbil jsem, že tak učiním. Nato jsme se rozloučili. Matka dívala se za námi, a my zas jsme se neustále ohlíželi, až jsme v lesním houští zmizeli. Putovali jsme až do pozdního večera. Mráz byl sice dosti tuhý, ale my statně vykračovali a tak zimy hrubě ani necítili, až teprve k večeru, kdy počal váti ostrý vítr přímo proti nám a začalo sněžiti. Byli jsme právě na počátku větší jedné vesnice, kdy Richard, jenž byl po celou cestu skoro ani nepromluvil, sklouznul a počal pokulhávati. Nezbylo nám než hledati nocleh. Prošli jsme skoro celou vesnici; všady se na nás podívali a nevrle nebo i hrubě nás odbyli... Co počít? Prokop, hlava již tenkráte dosti bystrá, poradil: ,Zalezeme někam do chlíva nebo na půdu‘ – a tak se také stalo... Vyhlídl jsem příhodnou chatrč – nepozorovaně připlížili jsme se od humen a přes zahradu ke kurníkům a vysoukali se jeden po druhém na půdičku. Na štěstí bylo tu něco slámy, do které jsme mohli zalézti, – a tak strávili jsme první noc mezi cizími lidmi. Já však a Prokop střídali jsme se v bdění, abychom nepropásli první kůropění... A jakmile kohout po prvé zakokrhal, vzbudil jsem Prokopa a Richarda, a rovněž tak opatrně, jako jsme byli přišli, zase jsme odešli a ubírali se ještě potmě dále ku Praze. Richard si sice doposud občas stýskal na bolest; ale mohl přece dosti rychle vykračovati, takže nám i druhého dne cesta dosti rychle ubíhala. Konečně třetího dne k večeru dorazili jsme ku Zlíchovu. Mráz nebyl sice tak tuhý jako prvního dne, ale zato sněžilo už po několik hodin a vítr mrskal husté chomáče sněhu, takže jsme mnohdy ani na tři kroky před sebe neviděli. Prokop byl unaven, Richard sotva nohy vlekl; oba úpěli a vzlykali občas palčivou bolestí, když prudký vichr šlehal sníh do tváří. Jen já cítil ještě dosti síly a neustále jsem je pobádal k další chůzi. Avšak asi po čtvrt hodině rozzuřila se tak strašná vichřice, že jsme sotva šli. Před námi, za námi i kolem nás husté chumle sněhu – nikde ani živé duše a jenom kvílení a úpění větru vítalo nás před branami Prahy... Konečně dorazili jsme ku Smíchovu – dále jsme nemohli... Vešli jsme do první hospůdky. Bylo v ní několik lidí. Obklopili nás – vyptávali se, odkud jsme a kam jdeme. Když jsem všechno vypověděl, dala nám hospodská mísu polívky. Usedli jsme ku stolu v koutě u kamen a najedli se; pak jsme počali všichni tři podřimovati a zanedlouho jsme u stolu také usnuli. Nechali nás spáti, ale když hosté odešli, vzbudila nás hostinská a kázala, abychom ulehli na slámu, kterou nám. byla dala přinésti. Uposlechli jsme. Zanedlouho jsme zase usnuli. Avšak náhle cítím, že mne někdo budí. Protírám si oči – kolem je čirá tma – jen vedle sebe slyším úpění a cítím, že někdo po mně sahá. ,Kdo to?‘ ptám se ještě rozespalý, nemoha si hned připamatovati, kde se nalézám. ,Já, Karle,‘ odpovídá úpěnlivým hlasem Richard. ,Což nespíš?‘ já na to. ,Nespím,‘ odpovídá Richard bolestně. ,A proč?‘ ptám se dále. Richard mlčí. Mimoděk sáhl jsem ve tmě po něm a dotkl se jeho tváře: byla rozpálena – Richard byl churav... Usedl jsem a hlídal jej; musiliť jsme vyčkati, až do rána... Avšak zanedlouho mne přemohla dřímota, a když pak jsem zrána procitl, byl Richard bez sebe... Co se dále dělo, je rovněž tak prosté, jako co předcházelo; ale na vše to nemohl jsem a nemohu nikdy zapomenouti. Kdo neprožil aspoň něco podobného, nedovede se vpraviti v tehdejší duševní můj stav. Když vstoupila hospodská zrána do jizby, padl jsem před ní na kolena a prosil ji za smilování pro Richarda... Vyprosil jsem je. Slíbila, že postará se o churavého, a dostála také slovu, učinivši proň, co bylo vůbec možno. Dala jej odnésti do malé komůrky, kde obyčejně spávala služka, a poslala pro felčara. Prokop já střídavě jsme bratra ošetřovali... Na štěstí byla to jen pomíjející horečka následkem nastydnutí a namahání po cestě – na štěstí poskytla nám dobrá hospodská přístřeší a výživu na tak dlouho, dokud by se Richard nezotavil, – jinak nevím, zdali bychom nebyli...“ „Však dosti o tom,“ přerušil Weinfurt náhle sama sebe. „Kdybych vám chtěl všechno tímto způsobem vypravovati, potřeboval bych k tomu několik dní. Dokončím tedy prozatím hlavními rysy – ostatní doplním až někdy jindy.“ Po tomto přerušení pokračoval Weinfurt ve svém vypravování: „Druhého dne, když se bylo Richardovi ulehčilo, vydal jsem se sám na další cestu do Prahy, bych vyhledal matčinu tetu, která dle udání matčina bydlila v Židovském městě. O tom, jaký dojem na mne učinila Oujezdská brána a Praha, nemůžete si učiniti žádného ponětí. Bylo mi, jako bych se byl octnul v začarovaném kraji. Ubíral jsem se z ulice do ulice jako vrtohlavý, nevěda, co počíti. Konečně jsem se vzmužil a optal se, kudy musím jíti, abych se dostal do Židovského města. Hoch, jehož jsem se optal, však si místo odpovědi odpliv a zaškarediv se šel svou cestou. Zůstal jsem jako ztrnulý státi. Pak jsem šel dále a teprv v třetí ulici zase jsem se optal staré jakési ženy. Ukázala mi mlčky prstem do nejbližší ulice... A tak putoval jsem z ulice do ulice, v každé někoho se optav, až jsem se octnul u cíle... I zde jsem se doptal na dům; ale když jsem se v domě pídil po matčině tetě, odpověděno mi, že je už dávno mrtva... Zdrcen vracel jsem se nazpět ku svým bratrům. Opět jsem bloudil z ulice do ulice, opět jsem se musil v každé ulici ptáti, až jsem se octnul v Oujezdské bráně, odkud už mi byla cesta známa. Bylo již k večeru. Sníh sypal se s oblohy – já však, nedbaje ničeho kolem sebe, ubíral jsem se se sklopenou hlavou dále. Avšak nedaleko hospůdky, v níž meškali oba bratři, zastavil mne známý hlas. Kdosi mne zavolal jménem. Ohlednuv se vidím v škarpě na bobku seděti ženu – na první pohled poznal jsem – matku... ,Karle, Karle!‘ vzlykala chvějícím se hlasem. ,Jaké to štěstí, že tě nalézám...‘ Byla zimou zkřehlá a dlouhou cestou na smrt vysílena. Přiskočil jsem k ní a pomohl jí vstáti. Sotva že se na nohou udržela. Bez vybídnutí pověděl jsem jí krátce, co se nám bylo přihodilo, a jen to jsem zamlčel, že je Richard churav. ,A co Richard – zdráv?‘ bylo první slovo matčino, když jsem skončil. ,Je zde v hospůdce!‘ pravil jsem, ukázav rukou na nedaleký domek, načež matka zvolala: ,Pojďme, pojďme tam!‘ Šli jsme. Na cestě matka vzlykajíc vypravovala: ,A bože, bože! Co jsem to učinila, že jsem vás ubohé děti vyštvala do světa!... Jakmile jsem se s vámi rozloučila, sevřela mi bolest prsa, takže jsem sotva dechu popadala... Nespala jsem po celou noc. Teprv k ránu jsem zdřimla a tu se mi zdálo, že přišel ke mně nebožtík otec zkrvácený jako tenkrát, když byl vymrskán – neslť v náručí Richarda – mrtvého... Hrůzou a zděšením jsem procitla a nevýslovná úzkost zmocnila se mé duše... Nebylo pomoci – musila jsem za vámi – a tak jsem se vydala na cestu...‘ Mezitím byli jsme došli cíle. Když jsme vešli do komůrky, seděl Richard na bídném loži. Matka divoce zajásala a klesla u lože na zem. Pak – pak – ah... děsno – co následovalo... Sotva jsme matku vzkřísili... Druhého dne ležela na témže loži, jež byl Richard opustil, ona... Skoro neustále byla bez sebe, jenom občas otevřela oči a promluvila nebo zablabolila několik polosrozumitelných slov... K večeru zdálo se, že je jí lépe. Usedla na loži a vyptávala se, jak se nám na cestě vedlo. Vypravovali jsme jeden po druhém... Nato zas ulehla. Asi po půl hodině se znovu vztýčila, a vyňavši ze záňadří památný peníz, jejž byla po své matce zdědila a jemuž v naší rodině přikládána zázračná moc, pravila k nám hasnoucím hlasem: ,Milé dítky! Dávám peníz Richardovi – nejmladšímu – nejslabšímu z vás... Richard tedy bude spokojen a šťasten, ale jsem přesvědčena, že v štěstí a spokojenosti své nezapomene na své starší bratry, kdyby se jim snad bídně vedlo... Viď, Richarde!...‘ Richard slíbil, že na své bratry nezapomene. Matka sklesla na loži. Chvíli ještě něco blabolila, pak pozbyla smyslů úplně, a než nadešla půlnoc, byla – mrtva...“ Weinfurt umlkl. Zasmušilá tvář jeho, která v průběhu vypravování jeho byla na se znenáhla brala výraz bolestný, jevila nyní výraz chmurné trpkosti; víčka očí křečovitě se chvěla a kolem rtů pohrávalo cosi, jako když se svaly úst hotoví k němému, ale výraznému vyznačení ousměšné výčitky. Obyčejně poněkud drsný hlas Weinfurtův zněl ku konci jeho vypravování vždy dutěji; poslední slova pak pronesena hlasem skoro hrobovým. Jindrova, která byla slovům Weinfurtovým tak napjatě naslouchala, že znenáhlou změnu v tváři vypravujícího ani nezpozorovala, setrvala, když byl skončil, ještě chvíli v mlčení, dívajíc se mu upřeně do oči. Náhle však, jako by si byla připomenula, že umlkl, vyrazila ze sebe přidušeně a zajíkavě slova: „A co – Richard? – Jaký osud stihl vašeho bratra Richarda?“ Weinfurt, jako by si byl nápadné otázky té hrubě ani nepovšimnul, po malé přestávce pokračoval: „Pohřbili jsme matku na starém hřbitůvku u kostelíčka a teprv po letech označili jsme místo, kde byly kosti matčiny zpráchnivěly, malou, ve zdi zasazenou tabulkou s nápisem: Hrob Weinfurtův...“ „Ale Richard?“ přerušila Jindrova Weinfurta, jako by se obávala, že může poznovu zabřísti v široký a pohodlný výklad, jakýmž byl až dosud vypravoval. Weinfurt, vlastními vzpomínkami a myšlenkami přespříliš zaujat, nepovšimnul si hrubě ani tohoto vyrušení a pokračoval: „Richard za několik dní tak dalece se zotavil, že mohl choditi! Ale což bylo vše to plátno, když nebyl posud ještě k nižádné práci! Byltě to, jak jsem už připomenul, slaboučký, teprv asi desítiletý hošík, který potřeboval ještě nejbedlivějšího opatrování a ošetřování. A mimo to nebyl ani tak šťasten, jako Prokop. Dobrosrdečná hostinská, která nám byla po několik dní přístřeší i pokrm a vůbec vše, čeho jsme potřebovali, poskytla, zamilovala si jarého a statného Prokopa hned po prvním setkání se s ním v takové míře, že si jej podržela k výpomoci k lehčím pracím v domácnosti a hostinci a později, trvám že po čtyřech nebo pěti letech, opatřila mu výnosnější podobné místo v pražském nákladním domě U Štupartů. Prokop byl tedy zaopatřen; já a Richard však jsme si musili zanedlouho hledati zaměstnání i přístřeší. ,Jděte štrejchovat!‘ pravila ke mně hospodská, když jsme s Richardem konali přípravy k odchodu. ,Co je to?‘ optal jsem se. ,Nu – ve fabrice,‘ hospodská na to, ,však vám to ukážou!...‘ Poté se podívala na Richarda, a jako by si byla teprv nyní připomenula, že Richard vůbec ještě k žádné práci není, dodala: ,Nu – tohle vyžlátko arci ještě ani štrejchovat nemůže – ale tak posilku by zastalo....‘ ,A co máme dělat? Kam jít – kde se zeptat?‘ optal jsem se. ,Jděte zejtra – bude právě pondělí – ke kostelíčku, kde jsme pohřbili maminku,‘ vykládala dobromyslná žena, ,a postavte se tam do řady mezi hochy a děvčata, jež tam před vraty stávají... Ostatní vám povědí oni, nebo budete vidět.‘ Následujícího dne zrána stál jsem, jak nám byla hospodská poradila, před vraty fabriky, která je nyní vlastnictvím Richardovým, a sice poslední v dlouhé řadě výrostků, děvčat i dětí a mužů i žen již dorostlých, již tu čekali, až půjdou tiskaři do práce, zdali si ten neb onen někoho z nich vybeře k výpomoci. Richarda, jenž jevil bázeň, držel jsem za ruku. Čekali jsme skoro hodinu, než přišel první tiskař, muž to drsných tahů a s výrazem zpustlosti v tváři. Přešel podle řady a zastavil se přede mnou. Změřiv mne zkoumavě od hlavy k patě, pravil hrubě: ,Nu – co ty, židáku?!‘ Nebyl jsem sice bázlivcem, ale tón, jakým byla otázka ta pronešena, mne zarazil, takže jsem nemohl hned odpovědít. ,Copak jsi hluchý a němý?‘ pokračoval tiskař tónem skoro až surovým. ,Nebo jsi pitomý?‘ ,Já‘ – zakoktal jsem... ,Baže – ty – žídě,‘ vpadl tiskař. ,Umíš štrejchovat?‘ ,Ne – umím pane!‘ zakoktal jsem nesměle. Tiskař zakabonil tvář a kolem rtů pohrával mu jizlivý úšklebek, když děl: ,Eh – aťsi! – Pojď! Bude to přece jen junda, až kamarádi uvidí, že jsem si přived štrajchpudlíka z kmene Abrahamova...‘ Po těchto slovech mne popadl za pravé ucho a táhl za sebou. Zaúpěl jsem bolestí a Richard, jenž se byl zatím za mnou ukrýval, vykřikl. Tiskař mne pustil; změřiv mě od hlavy k patě, podíval se na bratra a optal se zhurta: ,Kdo je tenhle? Co chce? To přec není žádné žídě!‘ ,Já také nejsem,‘ odpovídám směleji, ,a to můj bratr...‘ ,Tak?!‘ tiskař na to nedůvěřivě a udiveně. ,Ty nejsi žídě – a to tvůj bratr?‘ ,Ano, pane,‘ odpověděl jsem. Tiskař chvíli váhal, jako by byl na rozpacích, co má učiniti. Nato pohodil rozhodně hlavou a děl úsečně: ,Eh! Tím líp! Pojď!‘ Poté se obrátil a mruče: ,Kamarádi se mi budou smát – ale já se potom vysměju jim,‘ obrátil se ku vchodu do továrny. Šel jsem za ním vleka Richarda za sebou. Sotva jsme učinili několik kroků, zpozoroval jsem, že se mi rozedrané střevíce na nohou počínají nápadně viklati; byltě se mi na jednom střevíci odtrhl podešev, na druhém pak vykukovaly mi již prsty z rozedraného nártu. Tiskař šel před námi neobyčejně rychle, takže jsme mu sotva stačili. Na cestě vyzul se mi jeden střevíc; v chvatu, s jakým jsme za tiskařem pospíchali, nemohl jsem se znovu obouti. Vyzul jsem tedy rychle i druhý střevíc, a nesa oba střevíce v ruce, pospíchal jsem za tiskařem. Těsně před vchodem do dílny tiskař se zastavil a obrátiv se k nám mrsknul okem po Richardovi řka: ,Pročpak to klouče vlečeš s sebou?‘ ,Odpusťte, pane,‘ odpověděl jsem nesměle. ,Nemá kam jít – jsme sirotci.‘ ,Sirotci?‘ odpověděl tiskař táhlým hlasem. ,Sirotci,‘ opakoval jsem. ,Ale – co budu s tím skřečkem dělat?‘ děl tiskař po malé chvíli. ,Snad pro posluhu – někam doběhnout,‘ osmělil jsem se připomenouti. Tiskař se trpce pousmál. ,Já si přec nemohu vydržovat žádného lokaje,‘ pravil. ,Cožpak myslíš, klouče, že kradu?‘ Drsný tón ten mne opět zarazil. Mlčky upřel jsem zrak svůj na tiskaře, jenž po chvíli, jakoby obměkčen, pravil: ,Eh – pojďte tedy oba!...‘ Vešli jsme do dílny a zanedlouho byli jsme v plné práci. Richard seděl v koutku u okna, dívaje se na nás. Z počátku šla práce bídně. Tiskař musil mi dřív všechno povídat a ukazovat; činil tak nápadně úsečně, ale zároveň s takovou zručností, že stačilo mnohdy jediné slovo, abych věděl, jak si mám počínat. Asi po čtvrt hodině dostavil se do práce jiný tiskař, taktéž s hochem, pak třetí, čtvrtý, až se jich dostavilo asi jedenácte. Pusté žerty a divoký smích, kterýmiž zahájili práci, probodaly mi srdce: baviliť se, jak byl tiskař, jenž si mne vyvolil za pomocníka, předvídal, na můj a Richardův účet... Avšak co naplat! – Musil jsem vše to trpěti a byl jsem rád, že Richarda, jenž seděl v koutku u okna ani nedutaje, aspoň nejhrubšími žerty ušetřili. Největší smích tropen ze mne, když pozorováno, že jsem bos. Byltě jsem, vstoupiv do dílny, střevíce své pohodil do kouta k Richardovi a pustil se s chvatem do práce, jak mi tiskař kázal, nedbaje nebo lépe řečeno zapomenuv, že mi nohy zimou křehnou. Z počátku si toho nikdo ani nepovšimnul; ale později, když – –“ „Však k čemu vás nudím všemi těmi podrobnostmi?“ přerušil náhle Weinfurt proud svého vypravování. „Ještě po letech se mi vysmívali, že jsem přišel do továrny za tuhého mrazu, kdy měl i nejbídnější štrajchpudlík aspoň bačkory, – bos, přezdívajíce mi bosáků...“ Weinfurt umlkl. „A Richard?“ optala se Jindrova poznovu s tímže chvatem jako předtím. Tentokráte si Weinfurt nápadného tónu jejího všimnul; ale připisuje jej doposud ještě přirozené zvědavosti ženské, pokračoval: „Seděl až do poledne v koutku ani nedutaje. V poledne, když se v práci na hodinu ustalo, odebrali se někteří tiskaři k obědu; třem pak, mezi nimiž byl i můj pán, přinešen oběd do továrny. Obědvali. Já zasedl k Richardovi, jenž byl na smrt bledý – a tak seděli jsme beze slova, až si nás povšimnul můj pán. „Vy nepůjdete jíst?“ pravil tónem vyčítavým. „Ne, pane,“ odvětil jsem, „nemáme kam...“ Tiskař zavrtěl hlavou a jedl mlčky dále. Po chvíli vstal od starého stolu, za nímž opodál obědval, a podal nám zbytek jídla... „Tu máte!“ pravil. „Je to málo sice; ale lepší než nic...“ Snědli jsme zbytek jídla s nápadnou hltavostí. Zanedlouho byl jsem opět při práci... Však hůře bylo večer, když práce skončena. Pán můj i ostatní dělníci a štrajchpudlíci i štrajchpudlice opustili dílnu, aniž by si nás byl někdo povšimnul. Zůstali jsme v dílně samotni nevědouce, kam jíti a vůbec co počíti. Náhle vrazil dovnitř rozedraný umolousaný hoch, štrajchpudlík z dílny vedlejší. ,Je tu ještě Křivous?‘ optal se mezi dveřmi. Nevěda, kdo to je, neodpověděl jsem. ,A co tu civíte jako olovění ptáci?‘ pokračoval hoch, vida nás nerozhodně státi podle sebe. ,My nemáme kam jít,‘ odpověděl jsem. ,Že nemáte kam jít?‘ opakoval štrajchpudlík a drzá tvář jeho se udivením protáhla. ,Víte co?‘ podotknul po malé chvíli. ,Já vám poradím – chcete?‘ ,Chceme,‘ odpovídám. ,Jděte do – horoucího pekla,‘ zahouknul v smíchu a bouchnuv dveřmi zmizel. Zůstal jsem bez hnutí státi; Richardovi vyhrkly slzy z očí... Chvíli jsme stáli podle sebe, dívajíce se mlčky jeden na druhého. Náhle otevřely se dveře poznovu a na prahu objevil se týž hoch, kterýž si byl z nás ztropil před chvílí tak uličnický žert. Tvář jeho neměla však více tak drzého výrazu, jako když nám byl poradil, kam se máme obrátit. ,Kdopak vlastně jste, – že nemáte kam jít?‘ optal se přívětivěji sice, ale přece s nádechem drzosti. Pověděl jsem mu to několika slovy. Hoch naslouchal jen jaksi, jako by mu někdo vypravoval o nějaké zlomyslné hříčce; ale když jsem skončil, zdál se býti přesvědčen, že to přece není žádný žert. Chvíli mlčel, pak pravil: ,Chcete-li, pojďte se mnou!‘ ,Kam?‘ ptám se. ,Na Pohořelec‘ – ,Kde je to?‘ ,Nu – tam v Praze – u zámku,‘ odpověděl hoch mávna za sebe rukou, jako by ukazoval, kde je Pohořelec. ,Spím sice na půdě – na slámě –, ale spí se tam přece lépe než na holé zemi...‘ Poté obrátil se k odchodu. Rychle jsem se obul a vyšel s Richardem za hochem...“ „A tak,“ končil Weinfurt, „započali jsme zcela nový život. Však pro dnes budiž dosti; ostatní budu vám vypravovati později, naskytne-li se příležitost. Jsem už poněkud unaven...“ Weinfurt umlkl. Jindrova však, která byla vypravování jeho sledovala, jako sledujeme nejduchaplnější líčení úchvatné nějaké události, kvapně připomenula: „Jen ještě slovo, pane Weinfurte! Odpusťte, že se ptám; ale jakž medle mohlo se státi, že za tak trudných poměrů, jak jste je byl líčil, váš pan bratr mohl studovati?“ Weinfurt chvíli váhal s odpovědí, pak pravil: „Až jindy, jindy!“ „Jen několika slovy mi odpovězte,“ Jindrova na to prosebným hlasem. „Budiž tedy,“ počal zase Weinfurt. „Richard více se mnou do továrny nešel. Vydělal jsem z počátku jen několik grošů týdně; ale stačily, abychom nezahynuli hlady. Později jsem vydělal více a tu mi napadlo, že bych mohl Richardovi – vždyť víte, jak vášnivě jsem jej miloval – život jeho nepoměrně zlepšiti, kdybych mu poskytl pomoci, aby mohl studovati. Umíniv si to napnul jsem veškeré své síly, abych to provedl. Pracoval jsem, seč bylo možno, spořil jsem, ba trpěl i hlad, jen abych Richardovi umožnil studie... Byl to kus strašné práce; ale já jí nelituju; neboť kdyby se tak nebylo stalo, byl bych sotva tím, čím jsem: jáť – abych vám upřímně a stručně pověděl – současně s Richardem se učil... Každou knihu, které potřeboval, četl jsem s ním, vše, co psal, vše, o čem mu bylo později ve školách přednášeno, musil mi vypravovati..., a tak konečně po celé řadě let strádání dospěl cíle, vystudovav práva...“ „A vy?“ optala se Jindrova. „Já zůstal tím, čím jsem byl; vždyť ani poté ještě nebylo vyhráno.“ „Jak ale pan bratr zbohatl?“ uklouzlo takořka mimoděk Jindrově. Weinfurt na ni upřel své výrazné oko s jakousi výčitkou; ale vida, že jeví se v tváři její skutečně daleko větší interes s jeho a Richardovým osudem než pouhá svévolná zvědavost, odpověděl klidně a vlídně: „Zcela jednoduše. Vím, že o tom kolovaly a doposud ještě kolují nejrozmanitější a zároveň nejdobrodružnější pověsti. Já sám jsem jich musil na vlastní uši vyslechnouti celou řadu a vždy mi bylo zvláštním potěšením pozorovati, jak se mnohdy lidská obraznost namahá vysvětliti si případ zcela prostý a jednoduchý způsobem co možná nejkřiklavějším. Richard jakožto student zjednal si přístup do lepších, ba nejlepších kruhů pražských. Byl to švarný studentík – trochu lehkomyslný, ale přece pilný, a – však o to zde nejde... Ukončiv studia právnická odebral se do Vídně, kde seznámil se s mladou bohatou vdovou, kterou pojal za manželku... Toť celý zázrak...“ Jindrova lehýnce vykřikla; Weinfurt však pokračoval: „Asi po roce šťastného manželství choť Richardova zemřela a Richard, jenž byl zdědil značné její jmění, vrátil se do Prahy, kde arci nenadálým svým bohatstvím vzbudil podivení v četných oněch kruzích, kde jej druhdy znali jen jakožto chudého studenta, o němž hrubě ani nevěděli, jak se životem protlouká...“ „Podivno,“ přerušila Jindrova Weinfurta; „ale ani tím vším, co jste mi byl již, pane Weinfurte, o svém panu bratru vypravoval, nemohu si nikterak vyložiti zvláštní, ba prazvláštní poměr jeho k vám. Dle toho, co jsem byla právě slyšela, děkuje pan bratr vlastně veškeré své vzdělání i bohatství jedině vám; ale jak to možné, že nechává největšího dobrodince svého pracovati v továrně své jako každého jiného dělníka ?...“ Zasmušilou tvář Weinfurtovu přeletí při těchto slovech zvláštní úsměv uspokojení a trpkosti zároveň. „I to je rovněž tak prosté a jednoduché jako vše ostatní,“ odpověděl Weinfurt, „bohatství Richardovo není získáno způsobem poctivým...“ „Není možno!“ vzkřikla Jindrova zděšeně, jako by ji byl uštknul had, načež dodala temným hlasem: „Tedy je přece pravda, co pověst dí, že na penězích těch lpí lidská krev?“ „Ah – nikoliv,“ Weinfurt na to. „Tak zlé to sice není. Lidská krev na penězích Richardových nelpí, nýbrž lidský pot, a ten váží mnohdy ovšem rovněž tolik, ne-li více, nežli krev...“ „Jak to?“ vpadla Jindrova. „Zase zcela prostě a přirozeně. Muž, s jehož pozůstalou vdovou Richard se oženil, byl jeden z oněch málo lidí, kteří roku 1811, když byl prohlášen známý finanční patent, kterýmž miliony lidí ochuzeno a statisíce skoro ožebračeno – zbohatl... Já pak, kterýž jsem se byl až dosud vždy jen prací rukou svých živil, nechtěl jsem a nechci bratru svému...“ „Dle toho nesmím a nemohu ani já,“ zvolala Jindrova skoro vášnivé, „přijmouti žádné podpory od Richarda...“ „Ah – toť jiné!“ Weinfurt na to. „Však rcete,“ dodal hned poté jaksi s výčitkou, „co vás tak děsí – vyt’ skoro po každém vyslovení jména Richard křečovitě sebou škubnete...“ Tvář Jindrovy zahořela; oči vášnivě se rozjiskřily. Chtěla něco odpověděti; ale dříve než pronesla první slovo, ozval se Weinfurt, řka: „Pst!... Ticho!... Co to?“ Weinfurt i Jindrova pozorně naslouchali. Bylo slyšeti z venku ze silnice šumivě zvonivé zvuky, jako když někde v dáli někdo na citeru hraje. Oba naslouchali jen několik vteřin, načež Jindrova připomenula: „Zdá se, že nějaké sáně...“ „Pravda,“ dodal Weinfurt, „nejspíše sáně, a zdá se, že přijíždějí po silnici od kostelíčka...“ Poté bylo již dosti zřetelně slyšeti temný dusot koňský a stříbrné zvuky zvonků a rolniček... Zanedlouho kmitly po silnici lehké sáně podle okna, jehož okenici byla tentokráte Jindrova zapomněla zavříti, takže bylo viděti až na silnici, která se v záři měsíce leskla jako široký proud roztaveného stříbra. Weinfurt i Jindrova ještě chvíli mlčky naslouchali podivné směsici vždy víc a více se vzdalujících saní, jež je byly z rozmluvy vyrušily, načež Weinfurt připomenul: „Nechtěla jste mi právě něco říci, když nás sáně vyrušily?“ Jindrova se znovu zapýřila a tváře její jevily rozpaky. Ale tentokráte se nadmíru brzy zase vzpamatovala. „Ano, dobrý pane Weinfurte!“ odpověděla přitlumeným, chvějícím se hlasem. „Chtěla jsem vám povědíti – chtěla jsem se vám upřímně vyzpovídati...“ Nedořekla; zajiklať se a proud slzí vyhrknul jí z očí. „Já nemohu – nesmím zde u vás zůstati –“ pravila vzlykajíc. „Ale proč, proč?“ optal se chvatně a jaksi nevrle Weinfurt. Jindrova chvíli váhala, nato zakryla tvář oběma rukama a zajíkavě zašeptala: „Pro – vašeho – bratra – Richarda...“ Teprve nyní připomenul si Weinfurt, jak nápadně byla se Jindrova v průběhu jeho vypravování při vyslovení jména Richardova chovala, a napadlo mu, že snad se někdy již s Richardem setkala. „Vy Richarda znáte?“ optal se. „Znám.“ „Osobně?“ „Ano, osobně,“ opakuje Jindrova přidušeným hlasem. „Mluvila jste s ním někdy?“ ptá se Weinfurt již netrpělivě. „Mluvila –“ „Kdy a kde? Mluvte přec!“ Jindrova opět váhá s odpovědí; ale konečně přece se odvažuje. „Odpusťte – pro vše, co vám svátého, promiňte mi,“ praví zajíkavě hlasem bolestně rozechvěným. „Vy byl jste ke mně tak upřímný – že nemohu – nesmím k vám býti neupřímnou...“ „Pro bůh, co se s vámi děje?“ dí Weinfurt, položiv ruku svou Jindrově na rameno. „Mluvte přec!“ „Ach, bože – bože!“ úpí Jindrova. „Já nemohu, a přece musím – musím povědít...“ Nato spustila obě ruce s tváří, a upjavši zarosený zrak svůj na Weinfurta, pravila hrobovým hlasem: „Nuže – vězte tedy vše, pane Weinfurte: otcem mého dítěte je – – – váš bratr Richard!...“ „To není možné!“ vyrazil ze sebe prudce Weinfurt. „A přece pravda, – jako že bůh mne slyší!“ zaúpěla mladá matka. „Cožpak jste nevěděla, že je ženat?“ „Nevěděla.“ Weinfurt zavrtěl hlavou. „Ale rcete přec, jak a kde jste se s ním seznámila – jak se vše zběhlo...“ Jindrova chtěla odpovědět, ale v témže okamžiku někdo zaklepal na okénko. Weinfurt i Jindrova obrátili zraků svých k oknu, kde bylo v záři měsíce viděti temné obrysy mužské postavy. „Kdo to?“ ozval se Weinfurt, nepozbyv ani okamžik duchapřítomnosti. „Odpusťte – prosím,“ odpovídá poněkud chraplavý hlas před oknem. „Stihla nás nehoda –můžete-li, pomozte nám...“ Weinfurt byl zatím vstal a přistoupil k oknu. Muž před oknem, křiče patrně seč hrdlo stačilo, vykládal dále: „Převrhli jsme sáně u kostelíka... Kočí – buďže opilý nebo pitomý – zajel do škarpy – a teď nemůžeme dále – bůhví proč... a máme malé dítě...“ Weinfurt, jenž byl klidně poslouchal, při posledním slově prudce sebou pohnul a obrátiv se k Jindrově pravil: „Máme jim vyhověti?“ Jindrova, která byla každé slovo slyšela, s nápadným kvapem kývla hlavou a vyskočivši pospíšila ku dveřím. Dříve než otevřela, vrzly i dveře u Vítovců, kde byli patrně slyšeli klepati a křik před domkem, – pan mistr, oba chasníci i učeník Joza vyhrnuli se z předsíňky na ulici. Zanedlouho přišla i paní mistrová; ale zůstala v předsíňce, kde vyptávala se Jindrovy, která otevřevši dveře byla zůstala na prahu státi, co se přihodilo. Za několik minut vše se vysvětlilo. Vítovec, jenž byl první před baráčkem, dozvěděv se, co se bylo stalo, poslal oba chasníky a učeníka Jozu ku kostelíčku, sám pak popošel jen několik kroků směrem k místu nehody a vrátil se s hlavní osobou: mladou, buclatou žínkou polo po městsku, polo po venkovsku oblečenou. Zavedl ji přímo do komůrky Weinfurtovy, kde meškala nyní i paní mistrová, a v několika okamžicích dozvěděli se přítomní aspoň v hlavních rysech vše, co se bylo přihodilo. „Prosím, odpusťte, – že tak pozdě,“ počala neznámá černooká a černobrvá žínka zvonivým hláskem svým. „Já jsem kojnou a jedu právě s panstvem svým z letohrádku do Prahy, a tu nás – zrovna u kostelíčka kočí převrhne... Na štěstí nestala se ubohému kuřátku pražádná nehoda...“ Po těchto slovech rozhrnula klín, v němž nesla pečlivě v peřinky zaobalené a velkým šátkem proti zimě chráněné nemluvně. Avšak dříve než se někdo z přítomných ozval, spustila žvavá žena poznovu: „Dej jen pámbů, abychom se mohli brzo vydat zas na další cestu... Jen prosím mnohokrát – dovolte, abych si tu mohla to kuřátko – je to hošík jako cvalík – aspoň převinout. Vrní mi už asi půl hodiny a já je nechtěla v kočáře rozvinout, aby nenastydlo... My – totiž já a můj strýček Mates, lokaj milostpána – jedeme v kočáře na sáních, kdežto milostivé panstvo – milostpán a milostpaní jeli v otevřených sáních před námi... Když jsme zvrhli a já se vydrápala z kočáru, viděla jsem ještě na vlastní oči, jak sáně milostpánovy zahýbají právě na most k první bráně – kočí i Mates křičeli, seč byli; ale nic naplat – kočí milostpánův neslyšel a tak jsme zůstali zde.“ Takto švadroníc žínka beze všech okolků svěřence svého i s peřinkou položila na stůl a rozvinula... Dítě zavrnělo, pak se rozkřiklo a hned nato dalo se do vřískotu... Kojná je vzala rozvinuté do náručí, a hýčkajíc je, byla by zajisté spustila hned zas stavidla své štěbetavosti, kdyby vřískající dítko její nebylo vřískotem svým probudilo dítě Jindrovy, které se taktéž dalo do vřískotu... Jindrova přiskočila k posteli a vzavši dítě jala se je konejšiti. Byloť v peřince, ale rozvinuto. Vřískalo však jen několika minut, pak utichlo a matka je položila na svrchní peřinu napříč... Kojná však teprv po delší chvíli své dítko ukonejšila a k vyzvání Jindrovy uložila je pak na postel vedle dítka, jež tam už leželo; a ačkoliv z přítomných nikdo ani nehlesnul, nemohla odolati, aby nepověděla vše, co jí právě napadlo. „Ach bože, bože!“ vzdychla. „Kdyby tak milostpaní věděla, co se stalo, – ta by se zbláznila... Ale bůh ví – dokud je dítě v mých rukou, může býti bez starosti: já je opatřím jako své vlastní... Můj muž – je totiž poklasným na letohrádku pana Richarda Weinfurta.“ „Jakže? Richarda Weinfurta?!“ ozval se Karel Weinfurt, jenž byl až dosud stál mlčky a se založenýma rukama u okna. „Ano – milost pana Richarda Weinfurta,“ vykládala ochotně žvavá kojná, „a sice právě toho, jenž tu má u kostelíčka tu velkou fabriku... Přijel si dnes pro milostpaní i pro dítě – a tak vydali jsme se na cestu...“ Tak a podobně švadronila žvavá žínka ta dále a všickni jí naslouchali, vyjímaje toliko Karla Weinfurta, jenž byl popošel několik kroků blíže k posteli a se zjevnou zálibou díval se na oba vedle sebe v peřinkách ležící hochy... Co dělo se v jeho duši právě v tomto okamžiku, nelze vypsati. Byloť to chaotické vlnění myšlenek i citů – připomínalť si právě, co mu byla Jindrova před několika okamžiky svěřila; avšak náhle vyhoupnul se před duševním zrakem jeho obraz čarokrásné švakrové tak živě, že zastínil vše ostatní... Weinfurt skoro ani neviděl a neslyšel, co se kolem něho dělo. Zrak jeho utkvěl na Elvířině dítku, jež lehce oddychujíc odpočívalo tu klidně a tiše vedle svého nevlastního bratříčka... Kojná, stojíc právě mezi Vítovcovou a Jindrovou, vykládala jim podrobněji, co a jak se bylo stalo, – Vítovec stál u dveří... Náhle kojná vykřikla: „Ježíš Marija – hoří!“ Zraky všech obrátily se k oknu, kterýmž vnikala dovnitř komůrky rudá záplava. Kromě Karla Weinfurta, jenž věděl, že to vlastně jen odlesk obrovské hranice, kterouž byli dělníci Weinfurtovy továrny na počest příjezdu svého pána na dané jim znamení na nedalekém Židovském ostrově zapálili, neměl nikdo z přítomných o tom ani tušení. Všickni měli za to, že to požár, a nemohouce odolati zvědavosti, vyběhli před baráček. Karel Weinfurt zůstal v komůrce s oběma hošíky svého bratra o samotě. Postoupil těsně k posteli, a dívaje se s jednoho na druhého, nemohl nepozorovati nápadnou podobnost obou. Oba leželi tu rozvinuti jen v košilkách na svých peřinkách. V tvářích obou jevil se sladký klid – tvář Weinfurtova však byla zamračena... Pomalu klonil se vždy více k hošíku Elvířinu a políbil jej lehynce na čílko... Nato se prudce vztýčil, přejel pravou rukou přes čelo a zamumlal: „Skoro se mi zdá – jak bych tvé políbení doposud ještě cítil na svém čele, Elvíro...“ Však v témže okamžiku šlehla duší jeho osudná myšlénka: připomenulť si slova Richardova, jak sybariticky míní svého hocha vychovati; i zamumlal: „Podivno! Jak ale přijde k tomu, Richarde, druhý tvůj synek, aby byl tebou odstrčen, aby byl vychován v bídě a nouzi snad?!“ Zarazil se – však hned nato mumlal dále: „Však ne! Bída a nouze, svízele a útrapy jsou školou života – život sybaritický zabíjí.. A proto – ne, ne – ty nesmíš dítko Elvířino vychovati dle svých zásad!... Nesmíš! Dítě to musím vychovati sám...“ Ještě chvíli váhal, pak se rozhodl. Opatrně kolem sebe se rozhlédnuv, obrátil se k posteli a rychle vyměnil hošíka Elvířina za hošíka Jindrovy a ustoupil k oknu... Ale hned zas, jako by si byl něco připomenul, přikročil poznovu k posteli, a pohlednuv na vyměněné hochy, zamručel: „Ba! To by byl jen špatný žert – vždyť by to poznali podle košilek...“ Nato rychle a zároveň opatrně, jak bylo možno, vyměnil oběma dítkám košilky. Tvář jeho jevila při nezvyklé práci té smrtelnou úzkost; ale když byl posléze za několik minut hotov, zamnul si vesele ruce a tvář jeho zazářila na několik okamžiků nevýslovnou radostí... Popošel zas k oknu a dívaje se klidně na záplavu čekal, až se někdo vrátí... Nečekal ani pět minut; vrátili se všickni a zároveň také učeník Joza, jenž zvěstoval, že kočár na saních je zvednut a že zanedlouho přijede před baráček... Hned nato bylo slyšet cinkot zvonků a rolniček. Kojná, zavinuvši do své peřinky dítě Jindrovy, poděkovala za prokázanou službu a vyšla ven, kam ji kromě Vítovce i Vítovcová následovala. Mezitím co přijel oběma chasníky a Richardovým lokajem provázený povoz před baráček a kojná do něho vsedala, zůstal Karel Weinfurt ještě několik okamžiků s Jindrovou o samotě. Pohledli na sebe – však co si každý z nich při pohledu tom myslil, o tom neměl druhý ani zdání... „Odpusťte mi,“ zaúpěla Jindrova, sklopivši zrak, „pro vše, co vám drahého...“ „Co mi drahého?“ opáčil Weinfurt, načež ukázav na postel, kde leželo dítko, pravil měkce: „Nyní je mi toto dítě nejdražší!“ „A odpouštíte mi?“ zvolala mladá matka skoro jásavě. „Odpouštím,“ dí Weinfurt, „však s podmínkou – zůstanete-li zde – u nás...“ „Zůstanu,“ odpověděla tentokráte Jindrova bez váhání a hlasem radostí rozechvěným. Weinfurt přikročil blíže k ní a podal jí ruku. Stiskla ji skoro křečovitě. „Dobrou noc,“ pravila tónem elegickým. „Dobrou noc!“ opětoval Weinfurt tónem klidným a důvěrným. Nato se rozešli. Weinfurt vyšel ještě ven před baráček, kde posud Vítovec se ženou i chasou meškal, a viděl ještě, jak povoz zahýbá na most, vedoucí tehdáž přes hradební příkop k první Oujezdské bráně; nato se všickni vrátili k Vítovcovům. Bylo už dávno po půlnoci... Zanedlouho všickni ulehli a usnuli; jen Jindrová a Karel Weinfurt ani oka nezamhouřili.   

 

 

 

 

