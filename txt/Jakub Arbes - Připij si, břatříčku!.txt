Chýlilo se k večeru. Kotlinovitá krajina nedaleko Prahy měnila znenáhla svůj dosavadní ráz. Skoro po celý den v plném jasu a žáru černového slunce nejevila téměř života. Teprve nyní, když sklání se slunce k západu, oživila. Po silnici od Prahy, i po vozových cestách a stezkách odjinud, přes kopce do nížiny vedoucích, vraceli se dělníci a dělnice z práce při stavbách, z továren a jiných závodů k domovu do osady, rozkládající se skoro až u břehu Vltavy. Osada sama, mající přes půl druhého sta čísel, nejeví však skoro ničím rázu vesnice. Po doškových chatrčích a chýžích není památky. Více méně výstavné domky a jednopatrové domy, — tu a tam nějaký výstavní dvorec, ba i letohrádek uprostřed zelené, stinné zahrady vše nasvědčuje blízkosti Prahy, která sem byla prodlením posledního čtvrt století posunula část někdejšího svého bezprostředního okolí: rozsáhlé zelenářské zahrady. Někdejší ráz vesnický z první polovice našeho věku připomíná již jen náves s nezbytným rybníčkem a několik starších budov. Ze starých budov však ani jediná nemohla oddolati různým změnám. I nejstarší — druhdy zájezdný hostinec z dob císaře Josefa II. — byla už několikráte přeměněna a přestavěna. Nezbyla z ní nežli jednopatrová budova s prostornou, klenutou přízemní místností hostinskou s mohutným sloupem uprostřed. — Někdejší velký dvůr s obrovskou kolnou pro povozy proměněn již dávno v stinnou zahradu s krytým kuželníkem; někdejší stáje přestavěny v obydlí — slovem vše měnící čas ohlodal všechno ve smyslu nové doby. Zejména platí to o zahradě.  Množství prostých stolů s dlouhými lavicemi z jediného prkna na kolech do země zaražených — říčním pískem posypaná země — tu a tam nějaký velkoměstský dryáčnický plakát — jízdní a plavební řády železnic a parníků, ba i dosti prostorná, stinná besídka, z které jest volný rozhled k severozápadu směrem ke Praze — vše to a mnohé jiné jest zřejmým důkazem, že sem Pražané občas podnikají častěji výlety a že zde, zvláště v letě, v neděli a ve svátek bývá dosti hlučno. Nyní však bylo zde pusto. Toliko v besídce seděli tři muži za podlouhlým stolem, pokrytým laciným ubrusem, červeně kostkovaným. Dva z nich měli před sebou po sklenici piva, z níž byli již přes polovic upili, třetí — hostinský — seděl na prázdno. Jeden z hostů byl asi šestadvacetiletý mladík bezvýrazné, bezvousé tváře, kterou bylo by nutno několikráte viděti, nežli bychom si ji trvale v paměť vštípili. Druhý host prvnímu v celku nezadal. I on, na pohled dosti statný šedesátník, nebyl skoro ničím nápadný, leda sporými, zažloutlými šedinami. Za to hostinský, vypasená postava s laskavě bodrým a přece sebevědomým výrazem v boubelaté tváři, s bodavýma, černýma očkama, jest figura markantní. Zdá se býti něco přes padesát let. Velká, skoro do hola ostříhaná hlava na tuřím, sádelnatém krku, s prošedivělými, hnědými vlasy, zdravím kypící, bezvousá tvář s červenými lícemi, masitými rty, tupým nosem a mohutným podbradkem — vše nasvědčovalo, že činnost celého ústrojí muže toho tíhla spíše k žaludku nežli k mozku. A přece — jak už v životě někdy bývá, nebyl ani tupě flegmatickým, ani na hlavu padlý. Naopak — vyznal se v úzkém okruhu své činnosti v tak mnohém, v čem by s ním sotva kdo jiný mohl zápoliti. Umělť si získati přízně hostů, což mu dopomohlo k slušné zámožnosti. A jiného snad vůbec ani nechtěl. Však právě v okamžiku, kdy mu počínáme věnovati pozornost, zdál se býti rozmrzelý. Možná, že bylo toho příčinou skličující prázdno, jež naň z pusté zahrady zívalo; ale možná také, že zabýval se v duchu nějakou jinou mrzutou záležitostí. Přes hodinu již seděl se svými dvěma hosty. Než místo, aby je bavil obvyklým, jinak dosti všedním způsobem: vypravováním různých osadních klípků, z novin vyčtenými zprávami neb od výletníků pražských vyzvěděnými zajímavostmi — odpovídal i na přímé dotazy jednoslabičně, že rozmluva již asi po půl hodině vázla, až konečně uvázla na dobro. Oba hosté pozivovali, dívali se do prázdna a jenom chvílemi vztáhl ten neb onen ruku po sklenici, aby si připil. Náhle s dřevěné zvonice na návsi zavzněl tklivý, trhaný zvuk — umíráčku. Oba hosté i hostinský pootočili bezděky hlavy směrem, odkud zvonění zaznívalo, a vyměnili pak lhostejné pohledy, jakoby byl někdo cizí potvrdil, o čem nebylo mezi nimi sporu. „Někomu vyzvánějí k poslední pouti,“ přerušil po chvíli mlčení mladík ledabylým tónem. „Člověk, kterému právě vyzvánějí, mohl by si dát vytrubovat!“ připomenul hostinský s úšklebným úsměvem. „Proč vytrubovat?“ ozval se mladík. „Nu, zcela opravdově,“ zní odpověď. „Kdo skoro po půl století nosí nezvanou smrt v břiše, může být rád, že se může konečně jak se sluší a patří — pohodlně a bez bolesti natáhnout...“ „Smrt v břiše?“ vpadl mladík jevě mírné udivení. „Ano — v břiše, ve vlastním břiše,“ dotvrzoval hostinský přikyvuje hlavou. „Chlapík ten by mohl dát nejen vytrubovat, ale i bubnovat intrády! Já bych tak aspoň přísně nařídil, jakmile bych cítil, že se kmotře smrti zlíbilo uvelebit se v mém břiše. Ostatně — já bych vůbec ani nečekal, až by se tam smrt tak roztáhla, že bych se musil na prkno sám natáhnout; já bych ji natáh' nebo jak říkáme: napálil sám.“ „Ale jak, jak, pane hostinský?“ otázal se mladík, jakoby nerozuměl. „Nu, já bych se aspoň nedal kmotrou smrtí tak dlouho prohlodávat a užírat jako starý Záruba! Já bych kmotru smrt naučil jednoduše moresům. Raději bych požil čtvrt litru utrejchu třeba páchnul po česneku. Smrt by musila ve vyhlídnutém hnízdě jak otrávená krysa předčasně scepenět. Já bych jí dal co proto!“ A hostinský nad vlastním výkladem přitlumeně se rozesmál. Na tvářích obou hostí rozhostil se mírný, polo nucený úsměv, když hostinský po krátké pomlčce pokračoval: „Já tak starému Zárubovi radíval už před dvaceti lety a dřív, kdykoli jsem se s ním setkal. Jářku, kmotře, — říkával jsem, — co vy se tak tím slzavým údolím ploužíte jako zmoklá slepice? Člověk jako vy, který zdědil po tatíkovi největší statek v obci, moh' by si svůj život přece jen trochu jinak spořádat.“ „A co on?“ vpadl mladík. „Obyčejně obrátil oči bílým na vrch a pokrčil mlčky ramenoma,“ odpověděl hostinský. „A když pak jsem někdy ještě něco dodal, odbyl mne skoro vždy slovy, jakoby se byl říkání tomu na zpamět naučil.“ „Jaká pomoc?!“ říkal. „Zdědil jsem po tatíkovi nejen statek, ale i škvora v žaludku — to je to; a dokud škvora toho hlady a žízní neumořím – –“ „Dotud budete žíti jako balbous,“ dodával jsem; „budete dřepět v zápecí, lidem se vyhýbat a nanejvýš za humna vycházet a tam hubu sušit. Já bych si aspoň občas zaseď mezi veselé kumpány a naučil škvora v žaludku jinou písničku zpívat!“ „To se snadno řekne,“ odpovídal starý Záruba. „Škvor je škvoř! A když si člověka osedlá, člověk musí buď „hot“ anebo „čehý“, jak škvor chce — to je to!“ „Starý Záruba byl tedy vždycky dobré a veselé mysli?“ podotkl mladík. „S počátku, s počátku, mladý pane,“ odtušil živě hostinský. „Leč když se mu osudný škvor začal prožírat žaludkem, jakoby se chtěl mermomocí dostat na čerstvý vzduch, přestal si z něho Záruba tropit šašky, ba, slova škvor nikdy více nepronesl. Za to si dal skoro každý týden nebo častěji zapřáhnout a jel do Prahy k doktorům. Lil do sebe lektvary a bůh sám ví, co podle receptů pojídal. Hubnul, žloutnul, až vypadal jako kostlivec žloutenkou stižený. Nu, a teď to má! Teď aspoň ví, že to bylo jedno: lokat do sebe medicíny nebo pít pivo...“ „A vy myslíte, že by mu byla pomohla hospoda?“ připomenul mladík, jenž jediný jevil jakousi zvědavost, kdežto druhý host zdál se býti s životopisem starého Záruby úplně obeznámen. „Pomohlo — nepomohlo, na tom nezáleží!“ odpověděl hostinský. „Ale lektvary mu taky nepomohly — víme?... A kdo ví, že se škvora v žaludku nezbaví, nemusil by čekat, až jej škvor medicinami napájený užere na dobro. Než bych škvora krmil a napájel drahými medicinami, raději bych jej utápěl dobře vyleženým a lacinějším pivem. Nebylo-li by to jedno, aspoň bych při tom vyzískal, oč jsou medicíny dražší piva. A děti, které budou po mně dědit, byly by mi vděčny. Aspoň bych jim půl statku neprodoktoroval.“ „I jdětež, jdětež, pane hospodo!“ ozval se konečně i obstarožný host tónem starousedlé důvěrnosti. „Starý Záruba byl škudlil. Pro krejcar by si byl dal koleno vrtat, jak říkáme — ten toho tak moc neprodoktoroval!“ „Nu, že se škňouřil a krčil, kdykoli šlo o peníze, je pravda,“ dotvrdil hostinský. „Ale zanášel přece jen peníze do Prahy a člověku domácímu nedal halíře vydělat. Na tom však není dost. Nakazil hamižností a lakotou i syna — Matouška — víme? Či viděl jste někdy Matouška v některé hospodě — ať tu u nás nebo kdekoli jinde...? Neviděl — to je to!... A ten přece nemá žádného škvora v žaludku jako ho měl tatík. Je statný chlapík — skály by moh' lámat — a přece si mizerné sklenice piva nepřeje. Dřepí doma u ženy a popíjí snad jen podmáslí —“ „I to já myslím,“ namítnul obstarožný host, „že tak dělal jen z respektu k starému, dokud byl na statku pánem. Teď když — starý zavřel oči, teď se Matoušek zazubí...“ „Matoušek?!“ ozval se hostinský. „I chraníž bůh! Právo na statek Zárubův má přece prvorozený syn — Martínek a nikoli Matoušek. Leda by starý Záruba sflámovatělého Martínka vydědil a statek odkázal výslovně Matouškovi.“ „Ale já byl toho mínění,“ pravil mladík neodporuje právnickým důvodům hostinského, „že je starším Matoušek.“ „Tak soudí i mnozí jiní, a úřadové také Matouška, a to právem, za staršího pokládají,“ jal se hostinský vykládati. „Ale není tomu tak! Mne o tom poučil nebožtík pan farář v sousední osadě, kde křtíme. Byla prý to učiněná komedie. Starý Záruba, tehdá ovšem ještě muž v nejlepším věku, přiběhl na faru všecek rozkacen a láteřil prý jako zběsilý a chtěl, aby se to v matrice opravilo — a to hned!“ „Ale co, prosím vás — co? Nerozumím!“ ozval se mladík jevě vždy větší zvědavost. „Vy to tedy nevíte?“ opáčil hostinský. „Když se totiž asi tak před čtyřiceti lety narodili Zárubovi dvíčátka — dva hoši — vědělo se přece, který z nich se narodil dříve, ovšem jen asi o hodinu. A tak taky měli býti pokřtěni. Ale paní bába si při křtu v nepřítomnosti otcově nemluvňátka v peřinkách spletla a dala o hodinu mladšího pokřtiti jako prvorozence a v pravdě prvorozeného za mladšího, tedy druhorozence. Doma pokládán starší, tedy Martínek — jak jinak být nemohlo — za prvorozeného a Matoušek za mladšího. Ale když asi po čtrnácti letech šel Martínek do Prahy na studie, přišel omyl v matrice na jevo. Starý Záruba div prý si nezoufal. Je to sice k smíchu, protože moh' statek odkázat, komu chtěl, a nemusil se vázat na prvorozenství. Ale že se rozzuřil, není divu, když se uváží, že byl už povážlivě churav a popudlivý.“ „A bylo mu vyhověno? Byl omyl v matrice opraven?“ optal se mladík. „Nebyl,“ odpověděl hostinský. „Starý pan farář, rozvážný muž, Zárubu konečně přece rozumnými důvody ukonejšil. Pro úřady a později pro mnohého jiného, kdo nevěděl, co a jak, zůstal prvorozeným Matoušek. V pravdě však jím byl a je Martínek, flámisko.“ „Martínek Zárubů — flámisko?!“ připomněl mladík. „Já jej pokládal spíše za člověka nešťastného.“ Hostinský pokrčil ramenoma. „Tak se zdá. Aspoň tak také mnohý soudí, ačkoli sám tatík druhdy Martínkovi nikdy jinak neříkal.“ „Ale proč asi?“ ozval se zase mladík. „Od dvou let, co můj otec koupil zdejší cihelny a já sem častěji dojíždím, neslyšel jsem o člověku tom ani slůvka pohoršlivého.“ „Já sic také ne,“ dotvrdil hostinský; „ale starý Záruba asi dobře věděl, proč. Možná, že si Martínek překřtění toho zasloužil svou minulostí. Když jej tatík před lety vypravil do Prahy na studie, nespatřila ho tu živá duše, leda o některých svátcích. I o prázdninách potuloval se vždy po světě. Když dostudoval nebo nedostudoval — kdož pak ví? —> když se totiž začal živit sám, nezavadil po patnáct a snad více let o své rodiště. Kde byl a čím se živil, nevím. Povídalo se, že sběhl ze studií a že někde písaříčkuje. Někteří tvrdili, že je úředníkem ve fabrice; ale že ho nemohou nikde potřebovat. Co na tom pravdy, nevím, nestaral jsem se o to. Teprve když se sem asi před dvěma lety přistěhoval jako vdovec s několika dětmi, a starý Záruba, ačkoli má statek, že by v něm pět rodin mělo dosti místa, neposkytnul mu ani přístřeší, že si musil Martínek najat vlastní byt, — moh' se každý domyslit, kolik as uhodilo.“ „Což pak se o tom starý Záruba nebo někdo jiný z rodiny nikdy nezmínil?“ připomenul mladík. „Ah, panečku, to je prazvláštní rodina!“ ujal se důvěrně slova hostinský. „Z tatíka i ze synů, vůbec z nikoho nevymámí ani největší mamič o rodinných poměrech slova. Mluv do nich hodinu, dvě nebo tři — třeba slovy andělskými, pořád přikyvují. Řekneš-li: Martínek je hodný člověk, přikývnou; řekneš-li však hned na to: Martínek zdá se být lehkomyslný podivín nebo třeba špatný chlap, přikývnou zas, aniž se usmějí nebo zamračí. Čerchmant aby se v nich vyznal! A vyptáváš-li se na něco, odpovídají, ať se ptáš na cokoli, tak upřímně, jakoby se zpovídali. Ale když si připomeneš, co ti odpověděli na jednu a tutéž otázku před měsícem nebo před půl rokem, přesvědčíš se, že odpovídali pokaždé jinak — že jsou přece jen filutové.“ Při posledních slovech mladý host přitlumeně se rozesmál. „Umějí tedy lidskou zvědavost natahovat na skřipec!“ podotkl po chvíli. „A jak, panečku, jak! Ani byste nevěřil! Ještě když Martínek studoval, nedověděl se nikdo, co vlastně studuje. Jednou tatík prál, že studuje syn na advokáta, po druhé že na pátera a po třetí, že z něho bude doktor. A zeptal-lis se mladšího bratra, Matouška, odpověděl, že bude z bratra nejspíš inžinýr. Zatím, jak se zdá, studoval Martínek všechno nebo nic — jak kdo chce. Přebíhal prý ze školy do školy. Všady prý jej dřív nebo později poslali ku všem všudy... „A čím se, prosím vás, živí teď, když mu tatík neposkytnul ani přístřeší?“ optal se mladík. „Sám pánbůh ví!“ odtušil hostinský. „Že mu tatík po celou tu dobu nevypomoh' ani skývou okoralého chleba a že mu ani vlastní jeho bratr nikdy ničím nepřispěl, na to byste moh' vzít jed. Jinak by Martínkovy děti a Martínek sám nebyli tak zuboženi. Učinění žebráci! Hlad jim kouká z očí jako z vikýřů, cáry s nich visí jako s hadrníkův. A přece nevědí, jak na člověka kouknout!“ „Nu, to bych zrovna neřek', že by byli tak zpejchlí,“ ozval se konečně také muž obstarožný, jenž byl jako člověk s poměry obeznámený hovoru mlčky naslouchal. „Mne aspoň Martínek i jeho děti pozdraví vždycky...“ „Pozdraví, pozdraví!“ vpadl jaksi jízlivě hostinský. „Snad mají proč. Snad jste jim někdy nějak prospěl — něco dal nebo poslal...“ „Abych pravdu řek',“ odpověděl obstarožný host, „asi před půl druhým rokem poslala jim jednou moje žena košík zemčat...“ „Nu, tak!“ zvolal s vítězoslavným úsměškem hostinský. „Pozdravují tedy za zemčata!“ „I chraniž bůh!“ odpíral host. „Zemčata poslala nejstarší dcera Martínkova zpět — že zdvořile děkují a že prý ničeho nepotřebují.“ „Pozdravují tedy za dobrou vůli a ochotu, která taky něco váží,“ doložil hostinský, jehož ani opačné tvrzení nepřivedlo do rozpaků. „Mne, o němž nevědí, že jsem jim kdysi prospěl — a k tomu jak, panečku! — ovšem nepozdravují. Nevěděli by taky, proč! Neznámý, tajný dobrodinec vůbec ani dobrodincem není — totiž pro svět... Kdo chce světa vděk si získat, musí svoje zásluhy vytrubovat — ne?“ Chlubná slova hostinského měla na oba hosty zvláštní účinek. Nevěřili, že by byl kdy Martínkovi jakýmkoli způsobem vypomohl nebo prospěl, ba byli přesvědčeni, že hostinský není rodině Zárubův nakloněn jedině z té příčiny, poněvadž míjela hostinec vůbec a jeho zvlášť. Nicméně povšechné pravdě závěrku buď nechtěli nebo: nemohli odpírati. Neodpověděli tudíž. Hovor byl by se po chvíli bezpochyby přesunul k jinému předmětu, kdyby nebylo obstarožného hostě napadlo, že slova hostinského tají zároveň také výtku na jeho účet. „A myslíte vy,“ obrátil se host ten s ostrým přízvukem k hostinskému, „že já snad své zásluhy vytrubuju?“ „I chraniž bůh, chraniž bůh!“ ujišťoval hostinský tónem kajícné úlisnosti. „Tak já to nemyslil — věřte! Naopak, dobrodiní je a zůstane dobrodiním, ať už o něm svět zví anebo nezví. Ale vděku dobrodinec může očekávat jen tenkrát, když — — — Však vy mi rozumíte!...“ Hostinský byl by v trhaném omlouvání pokračoval, kdyby ho nebyl mladý host vyrušil přímým dotazem, řka: „A čím tedy, prosím vás, živí Martínek sebe a svých pět dětí, když jest už tak dlouho bez zaměstnání a otec a bratr a snad nikdo jiný ho nepodporuje a on sám každou podporu odmítá?“ Hostinský pokrčiv s výrazem nejupřímnější ochoty ramenoma odpověděl: „Nevím a myslím, že se toho tak snadno nikdo nedoví. Je to sice v tak malé osadě jako je naše víře nepodobno, ale přece pravda. Martínek zůstal s celou svojí rodinou hádankou. Žije ale všeho v bídě neb aspoň v nedostatku. Ale co po celé dny a mnohdy i dlouho do noci kutí nebo nač snad spoléhá, nikdo neví a snad ani netuší. Člověk ten tráví život jako sysel, mnohdy po celý měsíc z doupěte nevyleze. Doupě samo je jako klášter nebo jako kriminál. Okna věčně zavřena, dvéře zamčeny. Práh doupěte posud nikdo nepřekročil. A kdožkoli se o to jakýmkoli způsobem a pod jakoukoli záminkou pokoušel, každý se vrátil s nepořízenou. I nejopatrnější a nejchytřejší zvědavci nevyslídili víc, než co vám právě povídám. Jen jednou, — myslím, že to bylo v loni, když šla časně z rána jedna naše služka do polí a volila kratší, ovšem příkrou cestu do vrchu podle Martínkova brlohu, spatřila přede dveřmi hromadu rozbitých sklenic a lahviček. Ale když se vracela domů, byly střepy ty tam — jako prý by je byl vítr do všech úhlů světa rozfoukal.“ Mladý host zavrtěl nedůvěřivě hlavou a byl by bezpochyby pronesl nějakou námitku nebo nový dotaz, kdyby nebylo zvonění umíráčkem utichlo. „Starý Záruba je tedy nejspíš už na slávě boží,“ podotknul po chvíli odmlčení se hostinský. „A dědictví nastoupí buď v pravdě prvorozený Martínek a bude se zubit, kdežto Matoušek bude proklínat,“ doložil obstarožný host, „nebo nastoupí dědictví Matoušek a bude se zubit on, kdežto Martínek bude proklínat —“ „Anebo,“ pravil mladší host, „starý Záruba odkázal jmění své stejným nebo nestejným dílem oběma, že pro okamžik nelze se domyslit, kdo se bude zubit a kdo proklínat —“ „Anebo,“ doložil hostinský, „kdo bude na kom podíl soudně vymáhat — to je to! Právo k tomu může v tom i onom případě osobovat rovněž tak Martínek jako Matoušek. Neporovnají-li se po dobrém, bratrsky — bude z toho tak i onak proces. A potom se bude vlastně zubit — advokát.“ „Ba ovšem — nejspíš advokát!“ dotvrdil obstarožný host, kdežto mladší jen přikývnutím hlavy přisvědčil. Po té přenesl se hovor k věcem jiným. Na statku Zárubově odehrálo se zatím poslední jednání pravšední sice, ale pro každého z nás záhadné tragedie života: starý Záruba zápasil s děsnou bezpředmětností, jejíž všední jméno jest smrt. V statku samém i na jeho blízku však pranic událost tu nepřipomínalo. Každý konal všední svou práci jako kteréhokoli jiného dne, a kdo uměl a mohl při práci lelkovati, lelkoval i tentokráte. I sám mladý hospodář, Zárubův druhorozený syn Matoušek, jenž se byl před několika měsíci bez jakéhokoli vybídnutí uvázal v řízení hospodářství, nejevil nejnepatrnější změny. Dohlédl, kde bylo dohledu potřebí; nařídil, co nebylo ještě nařízeno, vykonati, nebo starší nějaký rozkaz opakoval, ba tu a tam také sám při práci vypomohl. Po obědě, jak už měl od mnoha let v letě ve zvyku, uchýlil se do tak zvané zadní sednice, ve které i za nejparnějších dnů byl příjemný chládek, aby si pohověl. Vysvlékl se do gatí, zul boty a poněvadž nebylo přílišné vedro a dlaždičky studily, nezůstal bos, nýbrž obul sešmaťhané staré trepky. Nacpav a zapáliv si krátkou, dřevěnou dýmku, usedl k oknu, kterýmž nebylo viděti jinam nežli na dvůr, vlastně na hnojiště a část stájů. Když jej to omrzelo, přecházel volným krokem po sednici. A když pak jej omrzelo i přecházeti, převalil se na přič přes ustlanou postel, dal nohy na stolici a obě ruce pod hlavu a setrval tak s vyhaslou dýmkou mezi zuby skoro bez hnutí po několik hodin — až se schýlilo k večeru. Na otce po celý den vůbec ani nevzpomněl, a vzpomněl-li přece, stalo se tak maně a přelatmo, jako si připomínáme neodvratný případ, na který jsme byli skoro po celý život připravováni, takže se nám stal všedním, ba skoro lhostejným. Osud starého Záruby byl totiž již od několika let rázem a průběhem choroby v pravém slova smyslu předurčen. „Choroba bude pomalu, leč s železnou důsledností pokračovat,“ znělo dobrozdání lékařské již před desíti lety. „Čím více se bude nemocný šetřit, tím později dostaví se konečný rozklad. Zažívání bude však vždy nepravidelnější, až žaludek nesnese již skoro ničeho mimo několik kapek léku nebo nějakého nápoje. Nemocný seslábne a posléze tiše shasne.“ A tak se také stalo. Přímo vzorným šetřením starý Záruba prodloužil začátek konečného rozkladu o několik let. Když pak posléze povlovný rozklad přece nadešel, když životní síla nemocného ochabla a syn Matoušek převzal řízení hospodářství, starý Záruba nestaral se více o nic a žil již po několik měsíců jako výminkář. Všechno mu bylo lhostejno. Z brlohovité, nevlídné sednice, kterou si byl v zákoutí svého statku dobrovolně zvolil za poslední obydlí, po celé dny nevycházel. Asi před desíti dny nemocný vůbec již ani vyjiti nemohl. Dva, tři dny spokojil se přecházením po jizbě; ale po několika minutách vracel se sesláblý na prosté, skoro žebrácké lože, až seslábl tou měrou, že lože vůbec ani opustiti nemohl. Od té doby nepožil již ničeho kromě občas několika kapek léku nebo studené, ledové vody. Nechtěl, nepotřeboval již ničeho kromě nejnutnější obsluhy, kterouž obstarávala stará vdova po Zárubově nejstarším oráči. A přece muž ten, vlastně mučenník, doposud žil aspoň duševně. Mozek jeho byl chvílemi skoro v neochablé činnosti. Lhostejnost a apathie byly jen zdánlivé. Byltě si více méně jasně vědom všeho, co se s ním dělo a co jej očekává. Na štěstí muž ten náležel k oněm vzácným, ba pravzácným lidem, kteří sobě po celý svůj dlouhý život, ovšem jen s vlastního stanoviska, neměli čeho podstatného vyčítati. Co o něm soudil svět, bylo vesměs nepřípadno, pouhé domněnky nebo docela pouhopouhý klep. Život muže toho byl ve všem možném neúhonný. Vedlť život prostého hospodáře, a po jiném nikdy ani nezatoužil. Měl sice v malé osadě a to na nejvýhodnějším místě, na návsi, usedlost největší; nicméně usedlost ta přece jen neměla větší ceny nežli něco přes šedesát tisíc zlatých, takže bylo potřebí všestranné opatrnosti, bedlivosti, mnohdy i napjetí veškerých sil, aby majetek ten zůstal aspoň nezkrácen, neb aby v letech neúrody nebo různých jiných pohrom, najmě živelních, nemusily být kontrahovány dluhy v takové výši, aby se staly břemenem. Záruba pečoval o své hospodářství přímo vzorně. Naučili se účtovati i s dny a měsíci nejblíže příštími. A opatrností tou zachoval si majetek i nezávislost, což mu začasté i od dosti zámožných záviděno. I poměr jeho k oběma synům byl zcela jiný, než o něm všeobecně vypravováno. Záruba nechoval se sice k synům svým nikdy obzvláště něžně, aniž jakýmkoli jiným způsobem, z něhož bylo lze souditi, že je miluje více nežli milujeme dobré přátele; ale muž ten, druhdy dosti drsný, synům svým nikdy skoro ani příkrým slovem neublížil. Byli mu čímsi, čeho se nelze zbaviti, byť i to bylo mnohdy sebe nepohodlnější; ale co nutno šetřiti a pečlivě pěstovati, aby z toho nevzešla škoda nebo docela pohroma. Jelikož záhy ovdověl, bylo vychování obou hochův od osmého roku jejích věku zůstaveno s mnohé stránky spíše náhodě. Záruba nekladl náhodě v ničem žádných překážek ani později, když hoši dorůstali a jeden, Martínek, jevil nápadné nadání a chtěl také studovati, kdežto druhý, Matoušek, ačkoli taktéž nikoli nenadaný, jevil náklonnost k hospodářství. Otec byl s tou i onou náklonností svých synů právě tak spokojen, jako byl spokojen se svými syny vůbec. Nevědělť ani a také ho nikdy nenapadlo, že by mohl míti jednoho z nich radši druhého, nebo že by některému mohl v něčem, co bylo vůbec možným, jakýmkoli způsobem překážeti. V rodině Zárubově panovala tudíž vzácná shoda a potrvala v podstatě i později, když následkem různícího se životního povolání obou synů začaly se i posavadní jejich názory na svět, mravy i zvyky, náklonnosti a touhy vždy více rozcházeti. Martínkův názor na svět se prohluboval, šířil a vyjasňoval, Matouškův zůstal v tradicionelní předpojatostí takořka ztrnulý. Mravy a zvyky, ba i zevnějšek onoho se změnily; tento zůstal věren své minulosti a nezměnil se v podstatě valně ani co do zevnějšku. Náklonnosti a touhy Martínkovy nesly se vždy výše a stávaly se vždy neukojitelnějšími; Matoušek naproti tomu spokojil se nejvšednějším, někdy i nejnudnějším, ba mnohdy i bezmyšlénkovitým živořením ode dne ke dni. V třicátém roce věku svého lišili se oba, druhdy skoro ve všem sobě podobní synové, tak nápadně, jakoby vůbec ani nebyli bratry, tím méně blíženci. Z Martínka stal se intelligentní, skoro možno říci krásný muž bledé, ale přece nikoli chorobné pleti. Ušlechtilost povahy jeho neodvážil se nikdo, kdožkoli jej blíže znal, v pochybnost bráti. Byltě muž přístupný všemu, co šlechtí — zanícený, jak běžná fráse dí, pro vše dobré a vznešené, slovem' muž, jenž se byl propracoval k řídké nepředpojatosti názoru na svět a tím i ku vzácné samostatnosti v úsudcích i snahách svých. Matoušek naproti tomu činil dojem duševně poněkud obmezeného člověka bez životních zkušeností. Nebyl sice ohyzděn, ale tvář do hnědá sluncem ožehnutá, bezvousá, drsných tahů, nemotorná chůze, těžkopádný, skoro líný způsob vyjadřovati se a mnohý, nehrubě příjemný návyk naprosto nevábily. I on však vynikal vlastností, kterou nikdo, kdo jej znal, neodvážil se v pochybnost bráti: — neoblomnou poctivostí. Přes tyto různosti oba synové Zárubovi zůstali si v pravém slova smyslu bratry. Zásluhu o to ovšem měl hlavně otec, muž nad jiné rozvážný a především přímo vzorně spravedlivý, kterýž po uvážení všech okolností žádnému synu svému nikdy v ničem nenadržoval. Pověsti, o rodině Zárubově v osadě kolující, neopíraly se tudíž v celku o pravdivá fakta. Z větší části byly to pouhé domněnky. Starého Zárubu a syna Matouška znali osadníci z denních stykův a soudili o nich aspoň přibližně správně. Nepoměrně hůře vedlo se jim vzhledem k Martínkovi. Soudiliť o něm dle nahodilých jednotlivostí, mnohdy dle pouhé pověsti nebo pouhého klepu — v celku nepřípadně a nespravedlivě. A přece byl průběh jeho života zcela přirozený. Když se odebral do Prahy na studie, tanulo jemu i otci na mysli, že by se snad mohl státi lékařem. Postonávající otec přál si tak již pro svou chorobu. Častokráte ho napadlo, že v léčení obeznalý syn vynasnažil by se s napjetím všech sil, aby otci, když právě nepomohl, tedy aspoň ulehčil. Sběh okolností však dal studiím Martínkovým zcela jiný směr. Nastoupil studia gymnasialní, byl obstojně pilen a jakž takž prospíval. Po několika málo letech octnul se však — jako tak mnohý jiný — v tenatech studijní sirény, jejímuž zvláštnímu kouzlu jiní obyčejně konečně přece odolají; ale Martínek — neodolal. Když totiž zahájeny přednášky o lučbě, otevřel se před Martínkem zcela nový, lákavý svět. Tajemnost v praktickém životě jinak dosti všední vědy působila naň s veškerým svým kouzlem, s jakýmž působí z pravidla na každého vnímavého ducha mladého. Úkol její zdál se mu býti tak vznešený, že zamiloval si ji s veškerým zápalem nadšence, že pro jiné věci nemíval takřka smyslu. Následek byl přirozený. Vyniklť v lučbě jako žádný druhý žák; ale v ostatním neprospíval více ani tak jako druhdy. Přes to přece o zkouškách vždy aspoň obstál. Dostudovav gymnasium přestoupil na ústav polytechnický a věnoval se výlučně studiu lučby a to s úspěchem přímo skvělým. Prvotní kouzlo tajemné vědy bylo ovšem již dávno ustoupilo střízlivé praktičnosti. Nicméně ani tato dospívajícího Martínka neodstrašovala. Seznav, že v Čechách obzvláště studium barev v ohledu praktickém i uměleckém nepěstuje se v té míře jako jinde, že technické síly pro továrny a závody toho druhu rekrutují se převahou z ciziny, rozhodnul se pro toto studium zvlášť. Prostudovav obor ten omezil studia svá ještě více a sice pouze na barvy anilinové a začal i experimentovati. Šlo mu jednak o zdokonalení, jednak o zlacinění barev těch... V povídkách a divadelních hrách mívá sice, jak známo, skoro každý moderní technik nějaký více méně šťastný, nový vynález na svědomí; Martínkovy experimenty však, jak už v praxi častěji se děje, zůstaly bez úspěchu. Vstoupiv posléze v praktický život stal se Martínek továrním úředníkem. Oženil se s chudobnou, upřímně milovanou dívkou, a žil po nějaký čas dosti spokojeně. Za nedlouho ozval se v něm osudný démon hloubavosti znovu. Začal opět experimentovati, zanedbával své kancelářské povinnosti a měnil často místo. Otec jej i nyní ještě, zvláště když přibývaly do rodiny dítky, občas podporoval. Posléze po letech, když zemřela Martínkovi milovaná žena, vrátil se i s dětmi svými do svého rodiště — v hlubinách duše roztrpčen... Najal si vlastní, laciný byt, aniž byl dříve otci nebo komukoli jinému příchod svůj oznámil. Teprve třetího nebo čtvrtého dne — v neděli odpoledne, když byl bratr Matoušek se svou žínkou kamsi na návštěvu odejel —, Martínek odebral se do rodného statku, aby se otci upřímně vyzpovídal. Otec uvítal syna srdečně a vyslechl podrobnou zpověď jeho pozorně. V tváři jeho nejevila se ani nevrlost nebo nelibost, když syn líčil útrapy svého posavadního života, aniž nedůvěřivost, když zmínil se i o svých nadějích do budoucnosti. Znaje horečný zápas života vůbec, otec dovedl se aspoň přibližně správně vpraviti i do poměrů, v kterýchž se byl syn hlavně vinou různých okolností octnul. Nad jiné charakteristické však jest, jak se otec vyslovil, když syn svou zpověď skončil. „Podle toho, co jsi mi byl, milý Martínku, právě povídal,“ pravil s klidem člověka, kterýž byl všechny okolnosti zrale uvážil, „potřebuješ nyní, aspoň na čas, nějaké a snad i vydatné pomoci.“ Syn mlčky přikývnul, načež otec pokračoval: „Uvaž však, můžeš-li tak po právu žádati od nás, to jest od bratra Matouška. I počítejme přibližně, co stály tvé studie a jaká podpora byla ti prodlením let už vyplacena!“ Po té vytáhl ze zásuvky stolu kousek křídy a vykládaje dále psal křidou na stůl jednotlivé číslice. „Studovals dvanáct let, což činí po šesti stech zlatých ročně — sedm tisíc dvě stě zlatých. O každých prázdninách vyplatil jsem ti na cesty po stu až stu padesáti zlatých, tedy průměrně sto dvacet zlatých ročně, což činí úhrnem tisíc čtyři sta čtyřicet zlatých, tedy celkem osm tisíc šest set čtyřicet zlatých. Později poslal jsem ti šestkrát nebo osmkrát podporu po pěti stech zlatých, tedy asi sedmkrát pět set zlatých — t. j. bez mála tři tisíce pět set zlatých. Když jsi se oženil, vyplatil jsem ti tři tisíce zlatých a kdykoli se ti narodilo jedno z pěti tvých dítek, poslal jsem ti pokaždé po třech stech zlatých. Spočítáme-li částky ty, činí úhrn šestnáct tisíc šest set čtyřicet zlatých. Uvážíš-li, že stalo se tak prodlením dvaceti osmi let, možno veškeren náklad, připočítáme-li i úrok z kapitálu na tebe vynaloženého a úrok z úroků, směle páčiti na třicet pět tisíc zlatých. Není-liž pravda?“ Syn opět jen mlčky přikývnul, načež otec pokračoval: „Počítejme nyní, co vyzískal asi za tu dobu Matoušek! Jak víš, pracoval od svého čtrnáctého roku, tedy do dnes — po dvacet šest let a to tak svědomitě, že možno práci jeho směle pokládati za výkon, jehož by sotva svedli dva najatí čeledínové. Počítáme-li zisk jako u dvou čeledínů, kteří by nás zde na blízku Prahy byli stáli nejméně osm set zlatých ročně, činí to dvacet tisíc osm set zlatých a připočteme-li úrok z kapitálu i úrok z úroků, máme přibližnou částku přes čtyřicet jeden tisíc zlatých zisku, kdežto u tebe napočítali jsme třicet pět tisíc zlatých ztráty. Není-liž pravda?“ Martínek opět jen mlčky přikývnul a otec po krátké pomlčce pokračoval: „Jak víš, páčíme veškeré jmění naše asi na šedesát tisíc zlatých. Tys z jmění toho svou polovinu na jisto vyčerpal. Že jmění neubylo, patří na účet přičinlivosti a práce Matouškovy. Po právu a spravedlnosti náleží tedy všechen majetek Matouškovi a ty naň nemáš žádného práva. Nuže, pověz — můžeš na mně nebo na svém poctivém a přičinlivém bratrovi žádati nějaké podpory?“ Po těchto slovech Martínek přisvědčivě zavrtěl hlavou a setrval v mlčení. „Abys však o nás nesoudil křivě,“ ujal se po chvíli opět slova otec, „učiním, co jest v takových poměrech vůbec možno. Jak víš, snacha, Matouškova žena, přinesla přede dvěma lety do hospodářství dvacet tisíc zlatých. Peníze ty jsou jejím vlastnictvím; může jimi nakládat dle libosti. Chceš-li, povím snaše, oč jde, a požádám ji, aby ti — ovšem bez vědomí Matouškova — poskytla měsíčně nějaké podpory. Snacha je hodná a dosti rozumná ženská. Jsem jist, že žádosti mé, vlastně prosbě vyhoví, aby plány tvé do budoucnosti nebyly zmařeny. Chceš-li tedy, učiním, jak jsem pravil. Ale musíš aspoň slíbiti, že časem svým, podaří-li se ti totiž provedením svých plánů něco vyzískati, vynasnažíš se snachou poskytnuté zálohy dle možnosti nahraditi. Jiného není třeba. Ani díkem netřeba ti zavazovati se ani snaše, aniž komukoli jinému. I sám Matoušek nemusí, vlastně nesmí o tom všem zvěděti. Myslím tedy, že můžeš na to směle přistoupiti. Jde jen o to, mnoho-li bys asi měsíčně potřeboval.“ Martínek chvíli váhal, ale konečně se přece rozhodnul ve smyslu otcova návrhu a vyžádal si, poněvadž experimenty jeho vyžadovaly značných výloh, zatím měsíční podpory sto zlatých. Otec a syn se rozloučili. Následujícího dne otec navštívil syna a zvěstoval mu, že snacha ke všemu svolila. Tak umožněno Martínkovi živobytí v jeho rodišti. Nikdo neměl o tom ani potuchy, a Martínek žil od té doby výhradně jen svým vědeckým pracím, které pohlcovaly téměř veškerou poskytovanou podporu, ale o jejichž konečném šťastném výsledku byl tak přesvědčen, že ho ani dvouletá usilovná marná práce od dalších pokusů neodstrašila. S otcem, bratrem a snachou stýkal se zřídka kdy, obyčejně jen náhodou; ještě řidčeji s jinými. Vedlť život naprosto samotářský... I když otec konečně ulehl, navštívil jej jen dvakrát, promluvil s ním srdečně a snažil se jej i potěšiti. Konečné katastrofy však přece neočekával tak brzo, jak nadešla. Zatím otec na oba své syny často, ba skoro možno říci neustále vzpomínal. Z vypravovaného jest zřejmo, v jakém asi smyslu. Snad poprvé v životě svém byl muž ten v skutečných rozpacích, jak se zachovati: má-li či nemá-li vysloviti svou poslední vůli, má-li a mnoho-li komu odkázati... Nechť však přemítal a uvažoval sebe důkladněji, vždy dospíval k jednomu a témuž výsledku: že Martínek nemá na dědictví práva a že musí býti, má-li se záležitost ta spravedlivě rozřešiti, Matouškovi úplně ponecháno na vůli, bude-li či nebude-li chtíti bratrovi něčeho poskytnouti. Nesčetněkráte starý Záruba chtěl dát Matouška zavolat, aby mu pověděl, jak o tom soudí, a zároveň jej také poprositi, by na bratra Martínka nezapomněl. Ale znaje povahy obou svých synův a věda, že si nikdy neublížili, domníval se, že jest každé jeho slovo v záležitosti té přece jen skoro zbytečné a — přemítal a uvažoval v jasných chvílích dále a opět — bez výsledku. A v nejosudnější den života svého, když ležel takořka již úplně vysílen na prostém loži svém a mrákoty střídaly se již jen s polovědomím, zdálo se mu, že jest vlastně všecko v nejvzornějším pořádku. Kdykoli nadešla chvíle jasnějšího vědomí, budil se v něm sice zase nepochopitelný jakýs pocit neuspokojenosti, jakoby měl přece ještě něco vyřídit a napravit; ale sotva se k něčemu, třeba jen prozatím rozhodnul, dostavily se zase již nezbytné mrákoty a k smrti povlovně pracující muž nepřál si již jiného, než aby usnul — tvrdě a třeba na vždy... Odpoledne skutečně také buď neobyčejně tvrdě usnul nebo se dostavilo bezvědomí. Střežící jej stařena se odplížila — zůstal o samotě. Když však se slunce začalo schylovati k západu, probral se opět z mrákot a nabyl ještě jednou vědomí. A jako divem — posavadní nerozhodnost jeho vzhledem k poslednímu pořízení naprosto pominula. Myšlenka, že zůstavuje vše pouhé náhodě, šlehla duší jeho tak mocně a přesvědčivě, že rozhodnul se učiniti aspoň něco na prospěch Martínkův. Shledav, že je sám, počal volati. Než slabý, chvějící se jeho hlas nepronikl ani za práh. Chtěl vstáti nebo se aspoň nadzvednouti; ale skoro všechny údy a celé tělo vypovědělo vůli jeho službu... Sípavě blábole svíjel se jen malomocně na loži jako v křečovitých bolestech... Skoro hodinu se namáhal, aby se buď někoho dovolal nebo se aspoň nadzvedl; ale — marně... V narůžovělém odlesku k západu se sklonivšího slunce měla zsinalá, na kost vyhublá, skoro pergamenová tvář jeho výraz přímo příšerný. Pocukávající svaly kolem pouvadlých, zmodralých rtův a horečně vzplanuvších, ale přece již do prázdna upřených očí byly neklamnými známkami, že zmocnila se ho bezměrná úzkost a lítost, i když neblábolil, neřku-li když se snažil matně sípavým a někdy i chrchlavým hlasem někoho se dovolati. Náhle se s napjetím veškerých zbývajících sil přece napolo nadzvedl, a tvář jeho přelétl ještě jednou matný záblesk nadějného vzrušení. Ale v bezprostředně následujícím okamžiku klesl zase nazpět a zůstal bez hnutí. Z ňader dral se nepravidelný dech. Svaly tváře se ještě několikráte křečovitě, ale již sotva pozorovatelně zachvěly... Nic více — tvář ztrnula, až vždy více ochabující dýchání konečně ustalo... Několik minut po té stařena jej střeživší se vrátila a přesvědčivši se, že je mrtev, pospíšila na náves, aby dala zvoniti umíráčkem. Jakmile umíráček zazněl, zaslechli jej i oba synové nebožtíkovi a pochopili, komu vyzvání. Oba pospíšili k otci. Matoušek byl na místě v několika minutách a zůstal v němé bolesti na prahu státi, až dostavil se asi po čtvrt hodině Martínek, kterýž vrhnuv se na otcovu mrtvolu hořce se rozplakal. A když se konečně zvedl, stál bratr těsně za ním. Zraky jejich se setkaly a oba bratří padli si do náruči. „Ne, ne, milý Martínku,“ zašeptal drsným svým hlasem Matoušek. „Tebe já nikdy — nikdy neopustím!“ „Děkuju ti, milý, dobrý Matoušku,“ odpověděl šeptem a tklivě vděčným tonem Martínek. Několik minut po té oba bratří se rozloučili. Záležitost, která byla nejposlednější okamžiky umírajícího otce v nevýslovné míře ztrpčila, byla zatím smírným, v pravdě bratrským dohodnutím šťastně vyřízena. Pohřeb starého Záruby byl sice po přání Martínkově prostý, ale přece, abychom tak řekli, událostí pro celou obec. Nebyl však, jak v obci ve zvyku, dopoledne, nýbrž až odpoledne. Pohřební průvod, jehož se súčastnilo skoro veškeré obyvatelstvo obce, ubíral se po vozové cestě do nejbližší, asi půl hodiny cesty vzdálené osady, ku kteréž bylo rodiště Zárubových synů přifařeno, a kde byl hřbitůvek s malým kostelíkem. Těsně za rakví, kterouž nesli nejstatečnější někteří občané, ubírali se oba synové a snacha zemřelého — asi dvacetišestiletá kyprá blondýnka s tváří poněkud osmahlou, pravidelných rysů. Byla oblečena v jednoduchý smuteční šat městský a nelišila se na pohled od zámožné žínky měšťanské. Svěží líce a rty, zvláště pak v pravdě krásné pomněnkové oči dodávaly tváři jisté, skoro možno říci vábné sympatičnosti a to přes to vše, že jevila tvář i stopy rozhodtaosti a ráznosti, ba, pro znalce povah lidských i zřejmé známky prudké, nezkrotitelné vášnivosti. Za oběma syny a snachou ubíralo se v řadě všech pět dítek Martínkových — nejstarší asi patnáct, nejmladší pak asi sedm let — vesměs vyhublá, bledá děvčátka v chudobných šatečkách. Kdožkoli na ně pohlédl, neubránil se citu upřímné soustrasti... Smuteční obřady na hřbitůvku vykonány, aniž byl kdo z přítomných jevil zvláštní nějaké známky lítosti a hoře. I v tvářích nejbližších příbuzných, kteří byli hrob obklopili, nepozorován nežli tichý zármutek nebo jen sklíčenost. Teprve když první hroudy zaduněly na spuštěnou do hrobu rakev, vstoupily slzy do očí obou synů a po chvíli jediný Martínek vypukl v tiché, násilně tlumené štkání. Hrob však rychle zasypáván, účastníci pohřbu začali se rozcházeti. Někteří vraceli se ihned k domovu, jiní odebrali se ještě ke hrobům svých příbuzných a známých. I Matoušek, jenž byl před pohřbem poslal čtvero povozů ku hřbitovu, by se mohli aspoň někteří účastníci pohřebního průvodu svézti k domovu, pospíšil před hřbitov, aby učinil přiměřené opatření. Za nedlouho zbyl u hrobu jen Martínek a Matouškova žínka. Stáli každý na jednom konci hrobu mlčky a se schýlenými hlavami dívajíce se, až byl hrob úplně zasypán. Teprve nyní nadzvedli oba současně hlavy a zraky jejich se setkaly — snad poprvé tak přímo přátelsky, ba důvěrně, co se znali. V pohledu Martínkově zračil se nevýslovný žal, cosi jako nesmělý nebo tlumený projev zdrceného srdce, v pohledu švakrové pak cosi jako upřímný soucit a přece zase jako jemná, ba skoro něžná jakási výčitka. A poprvé, co Martínek prodlíval ve svém rodišti, vlastně co mlčky a bez díků přijímal tajně zasýlané peněžité příspěvky od své švakrové, šlehla duší jeho myšlenka, že snad přece jen nečiní dobře, když se jí skoro až urážlivě vyhýbá, ba když jí vůbec ještě ani nepoděkoval. Chtěje opomenutí to napraviti, obešel kvapně hrob, přiblížil se k švakrové a podav jí ruku upřímným tónem vděčnosti zašeptal: „Děkuju vám, dobrá paní švagrová, za vše, co jste byla pro mne a moje dítky učinila.“ „Ah, prosím vás!“ odpověděla vyhýbavě a ledabylo, opětujíc přátelské stisknutí ruky. „Dík nepatří však mně, nýbrž —“ „Komu?“ optal se kvapně Martínek. Upřela naň své pomněnkové oči a teprve po krátké pomlčce odpověděla: „Neptejte se — prosím vás! A možno-li, zachovejte i na dále vše v tajnosti, Matoušek by nerad — —“ „Matoušek tedy ví!“ vpadl Martínek. Švakrová přikývla. Přikývnutí to mohlo však býti vykládáno za přisvědčení i za popření Martínkova dotazu. Martínek vyložil si je přisvědčivě. Napadlo ho, že jest dobrý bratr do všeho zasvěcen, ale že si nepřeje jeho dikův. „Učiním po vašem přání, dobrá paní švakrová,“ zašeptnul stisknuv vděčně ještě jednou její ruku. „Díky!“ splynulo šeptmo i s jejích rtů. Ruku v ruce postáli ještě mlčky několik minut, načež švakrová vymkla lehynce ruku svou z ruky Martínkovy. Beze slova obrátili se oba k odchodu. Octnuvše se před vraty hřbitůvku shledali, že první tři ze čtyř povozů Zárubových byly již s některými účastníky pohřbu odjely. Čtvrtý povoz stál opodál vrat; ale byl už také naplněn ženami a dětmi. Matoušek obcházel právě povoz, aby se přesvědčil, je-li všechno v pořádku. Čekáno již netrpělivě jen ještě na Matouškovu žínku. Nejnetrpělivějším zdál se býti kočí: statný, černovlasý a černooký, na nejvýš dvacetiletý jonák, snědé, skoro možno říci cikánské tváře. Stoje před koňmi držel podsedního za uzdu a upíral zrak svůj neodvratně ku vchodu na hřbitov. Kdyby byl Martínek měl také ještě pro něco jiného smyslu, nebylo by mu ušlo, že — jakmile se se svou švakrovou octnul ve vratech — snědou tvář kočího přelétl úsměv uspokojení a že pustiv koňovu uzdu pospíšil na zad, vyšinul se na vůz a usednuv vzal opratě i bič do rukou. „Pojď, pojď, Madlenko!“ zvolal Matoušek shlédnuv svou žínku. „Máme tu už jen pro jednoho místa.“ „Ah, co tě napadá, Matoušku! Půjdu pěšky!“ odpověděla Matouškova žínka. „Snad by pan švakr...“ „Ne, ne, milá paní švakrová!“ odpíral Martínek. „I já půjdu pěšky...“ „A já taky!“ vpadl Matoušek rovnaje náručnímu koni cosi na uzdě. „I to by tak!“ ozvala se rozhodně Madlenka. „Jen si hezky sedni, milý Matoušku, a jeď sám — aby se nic nestalo... Vašíček beztoho s těmihle vraníky neumí ještě dobře zápolit a na voze jsou Martínkovy děti.“ „Máš pravdu, Madlo!“ zaskuhral Matoušek na polo pro sebe, načež popošel k povozu, vyšinul se ku kočímu a vzal mu opratě i bič z rukou. „Tak — s pánem bohem, Madlenko! S pánem bohem, Martínku!“ zvolal Matoušek přitlumeně. „S pánem bohem!“ odpověděli skoro současně oba oslovení. Matoušek mlasknuv pobídl koně a povoz se hnul. Martínek a Madlenka dívali se chvíli za rozjíždějícím se povozem, až jel již skoro úprkem, načež vydali se týmže směrem na zpáteční cestu i oni. Ještě po několik minut viděli před sebou vždy více se vzdalující povoz, postřehli také, že se Matoušek jednou, kočí pak, jenž neměl právě koně na starosti, třikrát ohlédl, načež zahnul povoz za mírný kopec a zmizel jejich zrakům. Dlouho šli volným krokem mlčky podle sebe. Každý zabýval se vlastními myšlenkami. Slunce lemujíc zlatém okraje bělavých obláčků nad kopci, bylo se již valně sklonilo na západ. Žloutnoucí pole i stezky jimi vedoucí byly liduprázdny; jen silnice byla oživena vracejícími se účastníky pohřbu. Většina jich ubírala se před Martínkem a jeho švakrovou; ale i ti, kdož šli za nimi, v brzku je předhonili. Martínek a Madlenka zůstali posledními. Nicméně i nyní ještě šli mlčky podle sebe, až i oni zabočili za kopec, za nímž byl poslední povoz zmizel a spatřili v dáli po rovné silnici úprkem ujíždějící povoz ještě jednou. Madlenka přerušila mlčení všední, bezvýznamnou otázkou, Martínek sice rovněž tak odpověděl; ale přece se rozhovořili – prostě, všedně, jako poloznámí dva lidé, kteří se teprve spolu seznamují. Mluvili o nebožtíkovi obvyklým za takových okolností způsobem; dotazovali se a odpovídali si vzájemně, ubírajíce se při tom dále ještě loudavěji nežli dříve. I z prostých a všedních dotazův a odpovědí Madlenčiných Martínek domníval se poznávati ve své švakrové ženu rovněž tak dobrého srdce jako nepředpojatého názoru na svět, s jakýmž se setkáváme toliko u osob, kterým se dostalo vzorně pečlivého vychování. Věděl sice o ní, že jest jedinou dcerou dosti zámožného statkáře z okolí Berouna, že byl otec její po mnoho let představeným a že kdysi kandidoval i do sněmu; věděl také, že Madlenka žila po nějaký čas v Praze; ale přece se nikdy nenadál tak příznivého dojmu, jaký naň právě učinila. Není tudíž divu, že někdejší odměřené, ba chladné chování jeho přecházelo znenáhla v chování vždy přátelštější a důvěrnější a že konečně se i optal, pokládá-li se švakrová za šťastnou. Odpověděla rovněž tak důvěrně jako upřímně. „Jak vám mám odpovědít, pane švakře?“ pravila zastavivši se a upřevši naň své pomněnkové oči s výrazem zádumčivé něžnosti. „Nevěřím v štěstí lidské vůbec, leda v okamžité, pomíjející. Pocit štěstí lidského zdá se mi býti pouhým horečným záchvatem. U někoho trvá krátce, u jiného déle; ale nikdy není trvalým. Podmínky lidského štěstí každým dnem, ba každým okamžikem pro každého z nás se mění. Ovšem i my se měníme povahou, snahami i přáními, vůbec vším. Nezměníme-li se však přiměřeně změnám podmínek našeho štěstí, musíme se cítit nešťastnými i tehdá, když se celý svět domnívá, že jsme svrchovaně šťastnými.“ Odpověď ta Martínka překvapila; nenadálť se jí. „Dle toho nejste šťastnou ani vy, paní švakrová,“ odpověděl váhavě. „Jsem i nejsem, — jako každý jiný člověk,“ odtušila. „Jsem šťastnou, poněvadž jsem měla dosti síly vpraviti se v změněné poměry, a nejsem šťastnou, poněvadž změněné poměry neodpovídají mým přáním a snahám. Vyznám se vám upřímně; vyzpovídám se vám! Jak snad víte, byla jsem s bratrem vaším zasnoubena obvyklým způsobem — prostřednictvím dohazovače. Provdala jsem se za muže, jehož jsem neznala. Vy jej znáte a kdybyste znal podobně i mne, mohl byste si sám ostatek zodpověděti. Provdavši se poznala jsem v manželu svém muže neúhonné povahy a dobrého, předobrého srdce. Pokládala jsem za svou povinnost oddati se v nezbytný osud. Snášela jsem se a snáším se s manželem svým — bez chlouby tak mohu říci — přímo vzorně. Neublížila jsem mu doposud ani slovem. Nikdy a v ničem jsem se nevzpírala jeho vůli a přání; nikdy jsem mu v ničem nepřekážela. Trpěla jsem, trpím a budu i na dále trpěti.“ Upřímnost Mandlenčina překvapila Martínka ještě více nežli případná její charakteristika lidského štěstí. Znaje obmezený bratrův názor na svět a vůbec povahu i zvyky a zlozvyky jeho, chápal nebo se aspoň domníval chápati pravé příčiny Mandlenčina duševního stavu. Ale pro okamžik neměl vhodných slov, aby dal myšlenkám svým v tomto smyslu průchod. Mlčky zadíval se švakrové v krásné, tklivě zádumčivou důvěrností zářící pomněnkové očí a přes to vše, že snažil se zůstati chladným, nemohl se ubrániti divuplnému jejich kouzlu. Zdálo se mu, že čte v nich více, nežli se v nich v pravdě zračilo; ba byl přesvědčen, že jeví se v nich, k čemu se v okamžiku tom sám ani nemohl přiznati: vřelá sympatie švakrové k němu samému. Bledou, až dosud skoro lhostejnou tvář jeho přelétl lehýnký ruměnec; chtěl něco pronésti, ale již první slovo mu uvázlo na rtech... Švakrové dojem ten neušel. Pousmála se skoro bolestně a ujala se opět slova: „Příznám se vám, pane švakře, i k tomu, že přes všechen zdánlivý klid nadešly v životě mém v osamělých chvílích okamžiky, když se mi zdálo, že se mi srdce lítostí rozskočí, ba že musím zoufati...“ Teprve nyní uklouzlo Martínkovi takořka bezděky několik nesrozumitelných slov, z nichž postihla Madlenka pouze poslední: „ubohá, přeubohá ženo!“ Pousmála se bolestněji nežli před tím a tklivě rozechvěným tónem pokračovala: „Vše to jsem přečkala, všemu vzdorovala; leč nyní, upřímně pověděno, bojím se, pane švakře, že neodolatelné moci okolností konečně přece podlehnu.“ „Ne, ne! To se nestane — nesmí státi!“ zvolal náhle, skoro prudce Martínek. Ale hned po té poněkud mírněji se optal: „Čeho se, prosím vás, bojíte?“ „Vyznala-li jsem se vám, pane švakře, upřímně aspoň několika slovy ze všeho, co jsem přetrpěla, mohu se vám tím spíše přiznati i k tomu, čeho se bojím pro nejbližší budoucnost. Znáte bratra svého příliš dobře, abych musila šířiti slova. Víte, jak žije; víte, čím mu byl otec, víte také, jak otce miloval... Netřeba mi proto připomínati, že bratr váš vedl až dosud – promiňte, prosím, příkré slovo — život pravého peciválka, že vkrádala se do duše jeho zádumčivost, hořkost a trpkost a že v poslední době jevil tak nápadnou nechuť k životu, že možno se právem obávati o jeho duševní zdraví. Dost často postřehla jsem již u něho neklamné záchvaty mírného pomatení smyslův a bojím se, že truchlivý jeho duševní stav zhorší se smrtí otcovou v nepředvídané míře.“ Martínek poslouchal skoro se zatajeným dechem. Každé z posledních slov působilo naň přímo příšerně. On sám nebyl u bratra nápadné změny pozoroval; ale dle toho, k čemu se mu byla právě švakrová přiznala, neměl nejmenší příčiny, nevěřiti jí. „Věřím vám, paní švakrová,“ ozval se po chvíli rozechvěným hlasem. „Ale pro bůh! rcete, jak tomu zabrániti? Mohu-li v tomto vzhlede něčím a nějak přispěti, jsem ochoten tak učiniti. Ale jak, prosím vás — jak?“ Pokrčila lehynce ramenoma upírajíc zrak svůj neodvratně a zkoumavě na Martínka, jakoby čekala, dodá-li ještě něco. Ale když mlčel, ozvala se sama změněným tonem: „Přemýšlela jsem o tom,“ pravila s ostrým, chladným přízvukem, „a nevím jiné rady, nežli — změnu života. Matoušek musí začít vésti jiný život. Musí být vyrván ze skličujícího jej ovzduší, musí do společnosti mezi veselé a chcete-li bujné kumpány; slovem musí být hojen a po případě vyhojen lékem nejpřirozenějším.“ Martínek nemohl jinak, nežli prostě přikývnutím hlavy přisvědčiti. „Můžete-li a chcete-li, dobrý pane švakře,“ pokračovala Madlenka nezměněným tonem, „ubohému bratru svému prospěti, přičiňte se, prosím vás, aby se tak stalo! Jste jediný v širém světě, jenž se toho může odvážiti. Já jsem slabá, křehká žena; já nemohu a nesmím se o to vůbec ani pokusiti, abych nevzbudila podezření a Matouška zbytečně na hrozící nebezpečí neupozornila. A poměry mé jako ženy a hospodyně nejsou dle toho, abych způsob života změnila a místo dozoru k hospodářství oddala se s mužem k jeho záchraně životu rozmarnějšímu, bezstarostnému. Milujete-li svého bratra jako miluje on vás, a chcete-li a můžete-li se něčeho odvážiti k jeho zachránění, prosím vás pro vše, co vám bylo kdy milého, pokuste se o to! Ovšem opatrné, lby ubohý Matoušek ničeho nezpozoroval, ba ani netušil.“ Slova ta pronesena tak chvatně, že Martínek sotva stačil sledovati je, ale zároveň také s tak přesvědčující silou, že dříve nežli švakrová domluvila, byl rozhodnut učiniti pro bratra vše možné. Ale závadou byly jednak trudné jeho poměry hmotné, jednak pak vědecké experimenty, jež právě v poslední době nasvědčovaly kýženému zdaru a skoro ani nemohly býti přerušeny, Byl tudíž přece ještě na vahách neb aspoň neměl vhodných slov, aby se k závadám přiznal. Mlčel tedy. Ale Mandlenka znala jeho poměry příliš dobře, aby neuhodla příčinu jeho mlčení. „Vím neb aspoň tuším, pane švakře,“ ujala se slova po krátké pomlčce, „co vám může překážeti. Studia svá ovšem byste musil na čas odročiti, a zajisté tak milerád k zachránění bratra učiníte... A co se týče peněz, jsem ochotna poskytnouti vám vše, čeho bude třeba. Žádejte dvě nebo tři sta zlatých měsíčně — zašlu vám je, kdykoli mě o tom jakýmkoli způsobem uvědomíte a budu vám s podporou tou k službám tak dlouho, dokud toho bude třeba, vlastně dokud toho potřebu budete uznávati sám. Chcete — můžete tedy pro bratra učiniti, čeho jest k jeho zachránění nezbytně potřebí?“ „Za takových poměrův ovšem jinak nemohu, nežli vašemu přání vyhověti, paní švakrová,“ odpověděl Martínek doposud ještě váhavě, Ale i tato odpověď Madlence stačila. „Díky, srdečné díky, pane švakře!“ zvolala náhle s tklivou vřelostí podavši mu ruku. „Ani nevíte, jakou vděčností jsem vám zavázána! Prosím však snažně jen za jedno: vše, co bylo mezi námi ujednáno, zůstane pro každého, i pro Matouška, z pochopitelných příčin tajemstvím.“ „Zaručuji se vám svou ctí,“ odpověděl Martínek a pocítil jemné stisknutí ruky. Po té Madlenka vymknula ruku svou z jeho ruky a vykročila. Martínek učinil po jejím příkladu. Chvíli šli podle sebe mlčky, jako když byli opustili hřbitov, načež rozpředen zase hovor, ale prostý, všední, bezvýznamný — Když se blížili k osadě, slunce v krvavých červánkách právě zapadalo. Celá krajina zdála se býti stopena v růžovém světle, v němž obzvláště tvář plavovlasé Madlenky nabývala neobyčejného půvabu. Martínek na ni kradmo několikráte pohlédl; ale Madlenka ubírala se po jeho boku se zrakem sklopeným k zemi, a jak se zdálo, ničeho nepozorovala. Když se přiblížili k prvnímu stavení, shlédli Zárubova kočího, jenž byl s hospodářem Matouškem v posledním povoze od hřbitova odejel. Stál u cizího plotu na vyvýšeném místě, odkud bylo viděti po silnici skoro až ke hřbitovu. „Ajta! Náš Vašíček jako na stráži!“ připomenula Madlenka zastavivši se; leč hned na to houkla na čeledína skoro až příkře: „Hospodář doma?“ „Doma,“ zaznělo úsečně v odpověď. „A jinak všechno v pořádku?“ optala se Madlenka jako vzorná hospodyně. „Všechno, pajmámo, — všechno!“ odpověděl čeledín týmž suchým tónem jako před tím. Madlenka mu pokynula, aby se přiblížil a jako na vysvětlení obrátila se k Martínkovi a přitlumeně připomenula: „Dobrý hoch, ale trochu připitomělý!“ „Víš-li pak, Vašíčku, kde zůstává pan švakr Martínek?“ oslovila přiblíživšího se čeledína. „Hi, hi!“ zaznělo v odpověď. „Jakž pak bych nevěděl? Tamhlenc!“ A čeledín povyceniv své zdravé, bílé zuby mávnul nemotorně rukou kamsi na zad. „Dobře, zítra mu tam něco doneseš — rozumíš?“ Čeledín nejapně přikývnul a ustoupil, kdežto Madlenka se švakrem dále se ubírali. „Spolehlivý hoch,“ pravila Madlenka k švakrovi. „Znám ho už asi patnáct let, když k nám přišel jako sirotek za pasáka. Později sloužil jinde; ale nepřišel, abych tak řekla, než za humna. Když jsem se provdala, Matoušek přijal jej za kočího a nelituje toho. Hoch je poctivý, spravedlivý a spolehlivý. A s koňmi umí zacházet skoro jako sám Matoušek —“ Martínek naslouchal všednímu výkladu tomu jen na půl ucha; nezajímalť ho. V několika vteřinách octli se oba u vrat Zárubova statku, podali si mlčky ruce a rozloučili se. Madlenka vklouzla pružným krokem do statku, Martínek ubíral se loudavě a se svěšenou hlavou k brlohovitému svému obydlí	 Krátce po té odehrál se na statku Zárubově charakteristický výjev. Madlenka., odloživši ve své komoře svrchní šat, vešla plíživě do jizby, v které dlel hospodář. Zastala jej na polo svlečeného sedět za stolem a opírajícího hlavu o dlaně. V matné již večerní záplavě měla prostá, skoro nuzná jizba bez okras a s obvyklým nejnutnějším starým nábytkem nevlídně mrazivý ráz. Matoušek vstoupivší ženy nezpozoroval až po chvíli. Nadzvedl však pouze hlavu a úsečně se optal: „Už doma?“ „Doma,“ odpověděla Madlenka šukajíc po jizbě. Hlava Matouškova sklesla zase do dlaní a on i Madlenka setrvali v mlčení. Po chvíli žena rozžehla oharek lojové svíčky v krátkém, měděném svícnu a postavivši jej na stůl usedla přímo proti muži.	 V blikavém osvětlení rozhořívající se svíčky a zápolícím s ním zarudlým zášeřím, oknem vnikajícím, měla tvář její výraz urputný; když se svíčka rozhořela, jevila skoro až mrazivý klid. Chvíli Madlenka seděla mlčky a bez hnutí čekajíc patrně, až ji Matoušek osloví. Konečně muž nadzvedl hlavu a upřel zvlhlé oči na ženu. Zraky jejích se setkaly; leč ani on, ani ona nepronesli slova. Teprve po dlouhé chvíli ozval se Matoušek. „Poslouchej, milá Madlenko!“ začal drsným svým hlasem co možná měkce. „Přemýšlím právě o něčem a rád bych věděl, co ty tomu řekneš.“ „Nu?“ uklouzlo ledabylo zašpouleným, kyprým rtům Madlenčiným. „Co soudíš o Martínkovi?“ optal se Matoušek. „Co bych soudila? Nic zvláštního –“ „Mluvilas s ním dnes poprvé déle a můžeš tedy – –“ „Ovšem, že mohu... Ale co? Leda bych dotvrdila, co jiní povídají; že je nenapravitelný umíněnec — podivín...“ „Ale dobrého srdce — viď?“ vpadl Matoušek. „Nu — snad... Co tím chceš?“ „I nic, pranic!“ odpověděl Matoušek odmítavě. Leč po chvíli váhavě opět počal: „A není ti, milá Madlenko, přece jen líto —“ „Čeho, prosím tě?“ vpadla žena. „Nu — Martínkových dětí — ubožátek — —“ „Hm!“ bylo vše, čím Madlenka odpověděla. A opět se oba odmlčeli. Matoušek sklonil zase hlavu do dlaní a žena upírajíc zrak svůj na muže zůstala bez hnutí. Náhle Matoušek zvedl prudce hlavu a pravil živě, ba skoro vášnivě: „Ne, ne, milá Madlenko! Tak to být nemůže a nesmí! Víš přece, že bratr můj Martínek nemá žádného práva na statek, aniž na nějaký podíl. Avšak ty víš také, že je teď v stísněných poměrech a že by mu byl každý krejcar dobrý. Nemyslíš, že by bylo záhodno, abych se s ním — třeba jen lidským řečem k vůli – nějak po dobrém a po bratrsku vyrovnal, aneb aspoň abychom mu občas něčím přispěli?“ Madlenka sice nápadně pozorně naslouchala; nicméně v tváři její ani sval se nezachvěl. Matoušek aspoň nemohl z výrazu tváře její vyčisti ani souhlasu, aniž odporu. „Nemyslíš, milá Madlenko,“ počal tudíž po chvíli, „že bychom snad měli – –“ „Nikdy!“ vykřikla Madlenka drsně velitelsky. Současně se prudce, ba divoce vztýčila. Chmura hněvu nebo nevole přelétla její tvář a z očí šlehl podivný, pološkodolibý, polovítězný blesk. Matoušek, jenž byl přesvědčen, že jest žena jeho Martínkovi přátelsky nakloněna, byl rozhodným tímto odporem v nejvyšší míře překvapen. „Nikdy?!“ opáčil váhavě. „Nikdy!“ opakovala žena s neobvyklým u ní drsným důrazem, Matoušek však se nedal másti. „A proč, prosím tě, milá duše?“ optal se po chvíli důvěrně. „Prostě proto, poněvadž toho Martínek nepotřebuje!“ „Martínek — můj bratr Martínek, že toho nepotřebuje?!“ zadivil se muž. „Nepotřebuje!“ ujišťovala Madlenka s rozhodností nepřipouštějící žádné pochybnosti. Matoušek však přece ještě nebyl přesvědčen. „O pravdě tvých slov, milá Madlenko, nepochybuju,“ pravil mírně a důvěrně. „Ale nechápu, jak to možné, aby bratr, ubohý můj bratr nepotřeboval.“ „Zcela jednoduše: bratr tvůj má, čeho potřebuje,“ odtušila žena. „Není možná!“ odpíral muž. „Nebožtík otec naň nezapomněl,“ vysvětlila Mandlenka. „Jak to víš?“ „Zaručíš-li se mlčenlivostí – –“ „Budiž! Zaručuju sej“ „Martínek se mi k tomu dnes přiznal sám.“ „A já bych o tom nevěděl?! Mně by se nebyl ani otec, ani bratr o tom zmínil?“ „Vidíš!“ dotvrzovala žena. „Ostatně myslím, že se o tom v brzku přesvědčíš, aniž bys se koho vyptával. Pamatoval-li nebožtík otec na Martínka pod rukou a bez tvého vědomí skutečně a štědře, můžeš býti jist, že Martínek dříve nebo později změní způsob svého života – –“ „Pravda,“ přisvědčil Matoušek. „A stane-li se tak, může ti to býti neklamným důkazem, že bratr tvůj tvé a vůbec naší pomoci — aspoň zatím — nepotřebuje. A to ti snad dostačí — ne?“ „Pravda, pravda,“ přisvědčil opět muž, jenž byl slovy ženinými konečně úplně přesvědčen  Zatím byl Martínek v nejpodivnějším rozpoložení mysli došel domů. Dojmy posledních tří dnův, obzvláště právě minulého odpůldne a večera, vířily jeho duší. Chvílemi se mu zdálo, že vše, čeho byl očitým svědkem, není ani možným. Nejtruchlivější, nejbolestnější dojem, jaký byla v duši jeho zůstavila otcova smrt, byl daleko do pozadí posunut živým a neočekávaně příznivým dojmem, jaký naň byla učinila zdravím kypící a nejen dobré srdce, nýbrž i vzácnou soudnost osvědčivší bratrova žena. Bytost, kterou byl až dosud pokládal za zcela všední a obyčejnou, že jí neuznal ani za hodnu díků za dobrodiní, jež mu prokazovala, objevila se mu neočekávaně ve světle tak příznivém, že otcův hrob a mrtvá otcova tvář, jak jí byl před několika hodinami naposled viděl v rakvi, vznášely se před duševním jeho zrakem jako v husté mlze, kdežto obraz plavovlasé bratrovy ženy s pomněnkovýma očima tanul mu tak živě na mysli, jakoby před ním stál. Snad stačí, dodáme-li, že podivín Martínek po celou noc ani oka nezamhouřil... Minul měsíc, aniž se bylo v poměrech osob, o nichž jsme byli vypravovali, v podstatě něco změnilo. Žily jako doposud, toliko s tím rozdílem, že Martínek navštívil několikrát bratra Matouška, by se pokusil vyhověti přání Matouškovy starostlivé žínky. Matoušek však byl povaha nad míru houževnatá. Vzpíral se veškerému lákání, seč vůbec byl. „Ach, nech mě, milý Martínku!“ pravil kdysi, když naň bratr obzvláště starostlivě naléhal, aby si zašel mezi lidi, do společnosti a aspoň občas se pobavil. „Nemám toho potřebí. Nejsem světák, bratře, jako snad jsi někdy býval ty, než jsi se toho nabažil. Chceš-li se povyrazit sám, jdi a vesel se! Člověk je beztoho jen jednou na světě a nemá si odpírati, co ho těší... Ale já — já už ten svůj nudný a chceš-li třeba bídný život nějak dotluku...“ A v drsném hlase jeho zachvívalo se skutečně cosi tak zádumčivé bolestného, že nebylo to možno pokládati nežli za neklamné známky povážlivého vzrušení soustavy čivní. Martínkovi nezbylo, nežli voliti jinou cestu. A tak se stalo, že objevil se kdysi k večeru v témže hostinci, v němž byl — právě když otci jeho umíráčkem vyzváněli hostinským tak křivě a nespravedlivě posuzován. Udivený hostinský vynasnažil se ze všech sil, aby vzácného hostě vzorně obsloužil a možno-li, k častější návštěvě přilákal, což se mu zdánlivě také podařilo. Martínek začal se dostavovati den co den. Zpráva o tom rozlétla se v brzku po celé osadě. Udivení bylo všeobecné; ale když uvážena pověst, jak veselým kumpánem Martínek býval, shledáno to po smrti starého Záruby, o němž se domnívalo, že Martínkovi aspoň něco na hotových penězích odkázal, vlastně prostě na ruku vyplatil, zcela přirozeným. V několika málo dnech hostinec změnil dosavadní svou tvářnost. Někteří sousedé přišli ze zvědavosti, jiní z jiných příčin — neboť Martínek byl i nyní, několika slovy označeno, výtečný společník, který uměl pobaviti, ba rozveseliti — slovem v několika dnech utvořil se kolem Martínka malý, ale zajímavý kroužek po zábavě prahnoucích mladých i starších hostů, kteří ve všední dny vždy skoro liduprázdný hostinec nyní co den oživovali. Zábava kroužku toho nevymykala se sice obvyklosti; ale byla nenucená, bodrá a někdy i bujná, slovem pro mnohé lákavá. Matoušek zvěděv o tom byl tím utvrzen v domněnce, kterouž byla žínka jeho po pohřbu starého Záruby pronesla, že totiž otec na Martínka pamatoval — a přál toho bratrovi ze srdce. „Ať se pobaví a rozveselí!“ říkal sám k sobě. „Beztoho má nač zapomínat. A na trudy a svízele, jakýmiž byl osudem obmyšlen, zapomíná se nejsnáze v hluku a vřavě bujné společnosti... Já ovšem toho nepotřebuju. Mně jsou veselící se lidi nepříjemní, protivní — mne do společnosti té nikdo nedostane.“ Ale dostal přece... Kdysi k večeru po západu slunce, právě když byl kroužek kolem Martínka shromážděných v nejrozmarnější náladě, Matoušek ubíral se odkudsi podle hostince. Již z daleka slyšel veselý zpěv a když se přiblížil, zaslechl i některé vtipečky. Však ani to, ani ono ho nevábilo — šel klidně podle zahrady dále... Náhodou — a v tomto případu možno říci osudnou náhodou zahlédl jej kdosi ze společnosti. Jako na povel vyhrnulo se několik rozjařených hostů před hostinec, obklopilo Matouška a vábilo na doušek. Vzpíral se. Ale nic na plat — hosté jej vtáhli násilně do zahrady a posadili za stůl přímo proti Martínkovi. Matouškovi nezbylo, nežli se tvářiti k nemilé příhodě aspoň lhostejně, ale zároveň byl rozhodnut, že použije nejbližší vhodné příležitosti — nepozorovaně se vytratiti... S počátku bylo mu v kruhu neobvyklé společnosti nevolno. Veselé a rozjařené tváře a u mnohého i rozjiskřené oči byly mu odporný. Naslouchal jen na půl ucha; i nejpodařenější vtip mihnul podle ucha jako nejvšednější fráse. Znenáhla však zvláštnímu ovzduší přece uvykal. S počátku chladnou lhostejnost jevící tvář přelétl chvílemi zásvit úsměvu, a když pak asi po půl hodině za všeobecného bujného veselí Martínek nadzvedl sklenici a povzbuzujícím hlasem pronesl slova: „Připij si, bratříčku!“ — Matoušek chopil se skoro chutě své sklenky, přiťukl si s bratrem a dopil až na dno... Přítomní provázeli všední jinak výjev ten hlučnou pochvalou. Každý se chopil své sklenky a vzájemné připíjení za všeobecné vřavy nebralo konce. A od toho okamžiku nebylo více třeba Matouška stříci, od toho okamžiku ho více nenapadlo nepozorovaně se vytratiti. Zůstal dobrovolně a — nelitoval toho... Skoro všickni a zvláště Martínek vynasnažil se ze všech sil, aby mu pobyt ve svém středu zpříjemnili. Zábava byla v pravdě nenucená a Martínek osvědčil se pravým mistrem v rozdmychování váznoucí veselé nálady. V necelých dvou hodinách byl Matoušek k nepoznání vyměněn. Začal se účastniti hovoru, ba chvílemi i vtip, ovšem tradicionelní a mnohdy nemotorný, uklouznul jeho rtům. A kdykoli bratr nadzvedl sklenku se stereotypním vyzváním „Připij si, bratříčku!“, Matoušek přiťukával a připíjel si vždy ochotněji, až pak posléze sám také bratra podobně vyzval. A když pak před půlnocí rozveselená společnost se rozcházela a Matoušek ruku v ruce s bratrem ubíral se — poněkud nejistým krokem — k domovu, bylo mu neobyčejně svěže a jaře, jakoby byl naprosto bezstarosten — — — — Co následovalo, možno sice líčiti podrobně, abychom tak řekli ode dne ke dni; ale možno se také spokojiti s některými význačnějšími momenty a s konečným výsledkem. Neboť co následovalo, byl tajemný proces přírody, v němž organismus lidský — jednou v jistém směru vedený — pod vlivem nesčetných všedních, i nejvšednějších okolností znenáhla a nepozorovaně se mění, až není skoro ani k poznání. Bezprostředně následujícího dne Matouška ovšem již nenapadlo zajiti si do hospody. Zůstal jako jindy doma a neodvážil se na blízko hospody po celých čtrnáct dnův. Avšak po té, kdysi podvečer, po nevlídném deštivém dnu, když se byl od rána až do večera obvyklým způsobem doma nudil, pozastesklo se mu přece. „I jdi jen, jdi!“ pobízela žínka, když se jí byl svěřil. „Co bys tu pozivoval?! Možná, že bude v hospůdce bratr Martínek, veselá kopa — a ten tě jistě rozveselí!...“ A Matoušek šel... A zase toho nelitoval. Tenkráte nebyla sice zábava tak bujná jako poprvé; ale přece nenucená, živá, slovem uspokojující. Nuda Matouškova v brzku minula, rozveselil se, ba rozjařil a po půlnoci vracel se domů v růžovější náladě nežli poprvé. Od té doby Matoušek brával útočiště k hospodské zábavě vždy, kdykoli se dostavila protivná dlouhá chvíle. S počátku ovšem dosti zřídka; ale později vždy častěji, až pak asi po čtvrt létě dostavovala se osudná dlouhá chvíle z pravidla pod večer každodenně a Matoušek zavítával do hospody den co den... A vždycky setkal se tam s bratrem Martínkem a jinými hostmi, vždycky se více méně pobavil a vždycky jej bratr slovy „Připij si, bratříčku!“ vyzýval, aby si přiťukl a připil. Matoušek vyzvání toho nikdy neodmítl. Nemělť příčiny. Cítil se vždycky jaksi osvěženým, ba více — neušlo mu, že začíná se znenáhla vpravovati v nové, svěží nebo osvěžující ovzduší, slovem, že jej život nepoměrně více těší, nežli jej těšíval jindy, poněvadž není tak jednotvárným, — jakým býval... Prodlením doby té Matoušek v hospodě již také zdomácněl. Počínal si směleji nežli s počátku a mnohdy, když byl v obzvláště dobré míře, dovolil si i bujnější, někdy ovšem i příkrý žert nebo drsný, neohrabaný vtip na účet některého kumpána. Promíjeno mu to s počátku jako věc přirozená, až posléze kdysi kdosi se tomu přece jen rozhodně opřel. „I láry fáry!“ zvolal rozjařený Matoušek. „To by tak, abychom se dali pro lecjakés hloupé slovo do křížku! Já tím nic nemyslil — nekažme si legraci — a proto: konev piva sem — na můj účet!“ Konev přinesena a vypita. A po první konvi následovala druhá a po třetí čtvrtá – – slovem když nadešla půlnoc, byla celá společnost, vyjímaje toliko bratra Martínka, na účet Matouškův tak zpita, že druh druha skoro ani neznal. Sám Matoušek nebyl smyslů svých mocen. Výskal a zpíval a řval chvílemi jako zběsilý. Marně jej bratr napomínal k mírnosti, marně konejšil. Matoušek byl úplně v moci démona nepříčetnosti. I když se vracel domů, hulákal po vsi, až osadníci ze spaní vyburcováni vykukovali z oken a napomínali k tichu. Druhého dne, když si aspoň část svých hříchů za nepříčetnosti připomněl, pocítil cosi jako lítost a zahanbení. Napadlo ho také, že mu bude žena čisti zasloužené levity, a zařekl se, že nikdy více do hospody nezabloudí... Ale když žena ani nehlesla a jiní se toho také neodvážili, a když konečně k večeru po celý den trvající žízeň dosáhla vrchole, zvedl se a poprvé zašel loudavým krokem do hospody, by — žízeň uhasil... A zase se zpil — méně sice než den před tím, ale přece tak, že zase nebyl smyslů svých skoro ani mocen... A od té doby byl v tenatech démona, z nichž se nikdy více nevymanil... Hospoda a společnost, veselá, bujná, ba divoká společnost staly se mu potřebou a nutností, bez které nemohl býti... Klesal vždy hlouběji... Píval nyní s bezpříkladnou úsporou času den co den — mnohdy i po celý den, jakoby si chtěli nahraditi, co byl po dlouhá léta zanedbal... Po pivě došlo z pravidla na víno, po víně na lihoviny; slovem Matoušek byl ztracen... Za nedlouho dostavily se i návaly zuřivosti. Hulákávalť a spílal i doma. Vyhledával sváry i v hospodě i se ženou, ba začasté by ji byl surově ztýral, kdyby nebyla hledala spásu v útěku. Však ani tato okolnost nevyloudila na Madlence slůvka stesku. Snášela vše s trpělivostí bezpříkladně vzornou a oddaností ve svůj osud. Bratr Martínek postřehl s hrůzou ovšem hned první známky hrozné změny, která se s Matouškem děla, a obrátil se o radu k Madlence. „Ah, nechte ho, ať se vybouří — to nic nevadí!“ říkávala konejšivě. „Znám jej příliš dobře, abych nevěděla, že mu to jde k duhu. Jaktěživ nebyl doma tak dobrý, povolný a vůbec vzorný jako právě teď...“ Jak se vlastně v pravdě doma choval, ovšem buď ze studu nebo jiné příčiny zamlčela. Když však známky nenáhlého klesání a zároveň i nezhojitelné vášně Matouškovy se množily, bratr Martínek radíval se s Madlenkou Zárubovou častěji a důvěrněji. Nyní ovšem i ona nemohla více zapříti pravého stavu věcí a přirozeného, ale přímo děsného jeho následku — „Ó, já to tušila, že jest Matoušek tak jako tak ztracen,“ pravila kdysi podvečer, když byla s Martínkem již asi hodinu o samotě, a pokračovala pak tklivě bolestným, chvílemi i zoufalým tónem: „Jsem a zůstanu, milý pane švakře, nešťastnou. Jak víte, provdala jsem se proti své vůli — vlastně byla jsem obětována. Myslila jsem, že se v stav věcí přece vpravím. Chtěla jsem trpěti a trpěla jsem... Ale co vše to platno!... Přiznám se vám v osudné této chvíli, kdy jest bratr váš na dobro ztracen a nemůže mu z toho pojiti žádné škody, — já bratra vašeho přece jen nikdy nemilovala.“ Slova ta pronesla stojíc těsně vedle švakra a když pronášela závěrek, tu jako v záchvatu bezměrné bolesti sklesla na švakrova prsa... Co dělo se v tu chvíli v duši Martínkově, nelze vypsati. Teprve v tomto okamžiku domníval se poznávati, co měl již dávno poznati, poněvadž mu to bylo často na jevo dáváno: že totiž Madlenka miluje vlastně — jej... Ale dříve, nežli se z překvapení svého vzpamatoval, vábná žínka bratrova jako studem hnána odkvapila... Líčiti podrobně další momenty ze zmařeného života Matouškova, zdá se nám býti rovněž tak zbytečno, jako se nám zdá býti naprosto nemožno sledovati týmž způsobem krutý duševní boj Martínkův, když domníval se býti milován bratrovou ženou. Někdy v osamělých chvílích Martínka ovšem také napadlo, že snad Madlenka zúmyslně a zlomyslně usilovala o zkázu Matouškovu; ale vždy zase děsnou myšlenku tu odkázal v říši přeludův a naprostých nemožností. Jindy zmocnila se ho bezpříkladná lítost nad osudem bratrovým. Mnohdy se rozplakal jako dítě; jindy chtěl napjati všechny síly, aby, možno-li vůbec ještě, bratra zachránil. Ale když duševní rozechvění minulo, zvítězila přece jen sobeckost... Jen smrtí bratrovou mohlo býti vyplněno Madlenčino i Martínkovo nejvroucnější přání — a Martínek skoro s resignací očekával katastrofu, která se konečně dostavila. Po necelém roce divokého, mnohdy skoro šíleného hýření Matoušek ochuravěl. Přivolaný lékař konstatoval akutní případ Brigthické nemoci a zároveň případ naprosto beznadějný.. Několik dní po té Matoušek byl mrtev. Ale nezemřel jako otec bez závěti, nýbrž ustanovil v právoplatném posledním pořízení universální dědičkou svou ženu... Zúmyslně nešíříme slov o duševním stavu Madlenčině a Martínkově. Domnívámeť se, že vzhledem k tomu, co jsme již byli naznačili a co musíme po pravdě v stručnosti ještě dodati, nemáme k tomu snad ani práva... Matoušek pohřben a život v osadě v podstatě se nezměnil. Vdova Matouškova ujala se sama řízení svého hospodářství, jež byla vlastně už dávno skoro sama řídila, a Martínek vyžádav si od Madlenky jen ještě na nějaký krátký čas tutéž podporu, jako mu poskytovala až do smrti otcovy, vrátil se zase ku svému samotářskému životu, věnovanému vědeckým a praktickým experimentům. Den míjel po dni, týden po týdnu, až uplynul od smrti Matouškovy rok. Po celou tu dobu Martínek a Madlenka jen zřídka kdy se vídali a ještě řidčeji spolu mluvívali. Avšak símě, jež vzniklo v srdci Martínkově v osudném okamžiku, když bratrova žena v bolestném záchvatu spočinula na jeho prsou, klíčilo dále, až vyklíčilo v pevné rozhodnutí. Kdysi k večeru Martínek odebral se ku své švakrové, aby ji přímo a bez obalu požádal za její ruku. Byl přijat poněkud chladně, ale přece přátelsky, a když konečně s klidem muže svých citů jistého žádost svou prostě a přece vřele přednesl, nebyl — odmítnut. „Budiž!“ bylo však vše, čím plavovlasá, kyprá vdova s pomněnkovýma očima odpověděla. A teprve, když začali projednávati podrobnosti, den sňatku atd., pronesla své mínění určitěji. „Myslím, pane švakře,“ pravila s ledovým klidem, „že bude nejlíp, zůstane-li vše tajemstvím až do rozhodného okamžiku — do ohlášek. Náhodou chce se také ženit náš čeledín Vašíček, ale nevím, kdy a nerada bych, aby sňatek náš připadl na stejný den se sňatkem čeledínovým. Opatřte si tedy potřebné listiny, pošlete mi je a já sama vše ostatní spořádám a dám vám také věděti, kdy se máte dostavit do kostela, abyste vyslechl ohlášky, a oznámím vám také, na který den bude sňatek ustanoven.“ Martínek byl spokojen a učinil vše po přání Madlenčině. Nikdo neměl nejmenší potuchy o tom, co připravováno, a po několika dnech sám mladý čeledín Vašíček přinesl Martínkovi zprávu, by se příští neděli dostavil na kázání do kostelíčka nejbližší osady. S jakými city se tam Martínek vypravil, lze se snadno domysliti. Vešed do kostelíka zůstal u dveří státi, kdežto Madlenka Zárubová, která byla již dříve vozmo přijela, klečela v první lavici pod kazatelnou. Kázání zahájeno i dokončeno, aniž byl Martínek smyslu jeho postihl. Stáltě jako socha bez hnutí upíraje neodvratně zrak svůj na stařičkého faráře na kazatelně. Teprve po kázání, když duchovní pastýř sáhl po kousku bílého papíru, Martínek sklopil zrak a po chvíli zaslechl s kazatelny po obvyklém úvodu slova: „Do stavu manželského míní vstoupiti — ctný a počestný mládenec Václav Kučera, čeledín na statku Zárubových, a bude si bráti ctnou a počestnou paní Magdalenu Zárubovou, vdovu po zemřelém Matoušovi Zárubovi — což ohlašuje se dnes po prvé, po druhé a po třetí.“ Teprve nyní Martínek pochopil vše. Intrika ženy, kterouž byl přelstěn, byla tak všední a přece tak brutální, že zůstal v prvém okamžiku zdrcen. Tvář jeho zrudla a z očí šlehl divoký, příšerný blesk. Zdálo se mu, že jest jen jediná odpověď možná: vrhnouti se na tygřici... Ale po chvíli vzpamatoval se přece aspoň tak dalece, že mohl potácivým krokem opustiti kostelík... Zaměřil v opačnou stranu, než kde byla rodná jeho víska, a od té chvíle ho nikdo známý více nespatřil. A po několika dnech — časně z rána po dni, kdy Madlenka Zárubová slavila sňatek svůj se svým čeledínem — Martínek nalezen na hrobě Matouškově s prostřeleným srdcem. Skoro ani nevíme, co bychom ještě dodali. Péči o osiřelé dítky převzala obec a Madlenka — žije — – – a těší se úctě a vážnosti ženy přímo vzorné. Neboť kromě ní nemá nikdo ani zdání, z jakých pohnutek vznikly a jak podivně a přece přirozeně spřádaly se v poslední době tajemné nitky osudův obou Zárubových synův. A kdo by se také po tom pídil? Podobné všední tragedie života odehrávají se v společenských poměrech našich tak často, že zřídka koho napadne ptáti se jen po příčinách	 Život bouří kolem nás a my jej z pravidla pozorujeme na nejvýš — s přimhouřenýma očima. Co neuchvátí, nenadchne, nestrhne k podivu nebo nezdrtí, jakoby pro nás ani nebylo. A takovým asi jest obrázek, jejž jsme byli právě v nejhrubších rysech nastínili…
 
 

 

