S věže chrámu sv, Jiljí na Starém městě odbila právě čtvrtá hodina odpolední. V malém, v užším kruhu denních hostů dobré pověsti požívajícím hostinci U tří divých bylo ještě skoro prázdno. V průběhu odpůldne bylo se tam sice dostavilo dosti hostův, ale všickni se za nedlouho zase vytratili. Toliko jeden z nich zdržel se déle. Byltě přišel před polednem a naobědvav se zůstal v hostinci, jakoby někoho očekával. Byl to modrooký, nanejvýš pětadvacetiletý mladík drobné postavy, ostrých, ale mužně krásných rysů. Hebký, spíše plavý než kaštanový vlas splýval mu po šíji; nevysoké čelo bylo jasné, tvář osmahlá, ale přece mladistvě svěží. Byl oděn v letní šedivý šat moderního střihu. Chování jeho, ač uhlazené, jevilo neobyčejnou samostatnost a rozhodnost. Dlouho seděl u menšího stolku u okna, dívaje se skoro neustále na ulici. Později si často zívl, pak počal prsty bubnovati po stole, pak zase po sklenici. Několikráte vstav od stolku, počal přecházeti po jizbě, ale brzo zas usedl a bubnoval po stole a sklenici jako dříve. Patrně měl dlouhou chvíli. Mohl sice s některým z hostů rozepřísti nějaký hovor, ale v oné době nejtužšího absolutismu — roku 1854 — nebylo radno pouštěti se s lidmi neznámými ani do hovoru nejnevinnějšího. Neznámý mladík obmezil se tedy pouze na to, že vybídl toho neb onoho z hostů ku hře v kulečník. Obdržev však vždy odpověď zápornou, zasedl vždy zase ku svému stolku a dívaje se na ulici, nudil se dále. Teprve několik minut po čtvrté hodině zbaven na nějaký čas dlouhé chvíle. Přibylť nový host, který, byv mladíkem ku hře vyzván, vybídnutí nezamítl. Byl to závodčí četníkův, — tenkráte, když četnictvo musilo se z vyšších rozkazů co možná vystříhati obcování s občanstvem, — v hostincích host dosti řídký. Bystrému pozorovateli nebylo by však také ušlo, že četník otevřev dveře, rozhlédl se pátravě po hostinci a spatřiv mladíka, že zamžoural jaksi uspokojeně očima a teprve potom že vešel. Počali hráti hru nejobyčejnější, pyramidku. Mladík hrál velmi zručně; z postavených koulí nezbyla po prvé na soupeře ani jediná. Tento poněkud nevrle zamručel, ale hrál, vlastně díval se klidně dál. Mezi hrou snažil se s mladíkem rozepřísti hovor, ale tento, jsa nejspíše hrou příliš zaujat, odpovídal jen jednoslabičně. „Doublé v pravo a — znovu postavit!“ pravil posléze mladík, kývna na markéra. Na to se nahnul, zaklepal tágem o mantinel a zamířil... Patrně chtěl dohrát, ale nedohrál. Četník položiv ruku na tágo mladíkovo, pravil suše: „Dosti! Zatýkám vás!“ „Mne?“ ozval se vyrušený hráč vzpřímiv se, ale nejevě ani nejmenšího překvapení. „Vaše jméno?“ táže se četník. „Petr Sadařík.“ „Řemeslo?“ „Švec.“ „To není pravda,“ mumlá četník; „vykažte se!“ Mladík sáhl klidně do náprsní kapsy, vytáhl tobolku a vyňal z ní listinu. „Zde je důkaz.“ Četník vzav nedůvěřivě listinu přelítl ji. „Ukažte ruce,“ velí po malé chvílí. Mladík uposlechl. Obě ruce byly rozpracovány; obzvláště na malíku levé ruky byly úzké, mozolovité švy, jaké zůstavují dratve při namáhavějším přitahování; ale přece bylo patrno, že mladík v poslední době zřídka kdy pracoval. „Čím se zaměstnáváte?“ táže se četník dále. „Nyní ničím; přišel jsem navštívit svého strýce na Smíchově, u něhož jsem se byl vyučil, a poohlédnout se při té příležitosti v Praze po nějakém; zaměstnání,“ vykládá tázaný. „Nyní zde čekám na přítele svého, vrchního inženýra, který...“ „Čím jste se zaměstnával dřív?“ přerušuje četník mladíkův výklad. „Po dva roky jsem byl provisorně lesním; příručím na jednom z panství hraběte Hanuše Kolovrat a, později správcem hospodářství u Sušice a v nejnovější době podučitelem v osadě N. u Plzně.“ „A po celou tu dobu jste se řemeslem nezabýval?“ „Nezabýval.“ „Odkud tedy ty švy na rukou?“ „Chtěje se odebrati do Prahy, ušil jsem si v prázdné chvíli nové boty... Ale nepochopuju, jak...“ „Zatýkám vás!“ vece četník drsně. „Ale příčina, smím-li se tázat?“ ptá se zatknutý chladnokrevně. „Není mojí povinností vykládati příčinu, ale přece vám napovím, že krajský soud plzeňský vydal na vás zatykač pro krádež.“ Mladík nepromluvil, tvář jeho přelétl při posledních slovech výraz útrpnosti. „Zaplaťte svůj řád,“ velí četník, „a pospěšte!“ Stalo se, jak byl četník rozkázal. Mladík zaplativ sňal klobouk s věšáku a popošel ke dveřím. „Počkejte!“ velí četník. Mladík se zastavil. Mlčky vyňal četník z kapsy tenký řetízek a spoutal zatčenému ruce. Tento se nevzpíral, aniž odmlouval, věda zcela dobře, že by mu ani nejtklivější prosba nepomohla. Vyšli před hostinec. „K nábřeží!“ káže četník. Mladík dal se udaným směrem, četník šel v patách za nimi. Šli rychle. Když octli se na nábřeží, velel četník poznovu: „K řetězovému mostu!“ U řetězového mostu zabočil mladík bez pobízení na most. Teprve na konci Chotkovy třídy, jsa na rozpacích:, má-li se dáti směrem k Smíchovu nebo v pravo k Oujezdu, obrátil se tázavě k četníkovi. „Na Smíchov!“ velel tento. Stalo se po jeho rozkazu. Již na mostě potkali několik osob, které zatčeného vlídně pozdravily. Na Smíchově se počet pozdravujících množil; každých deset, patnáct kroků pozdravoval některý známý. Mnozí chtěli se zastavit, ale četník nedovolil; jiní jen pozdravili a zastavivše se dívali se udiveně za zatčeným. Za nedlouho octnul se zatknutý s četníkem u domu číslo 26, v němž byla v té době četnická kasárna. „Nemohl bych podati zprávu o svém zatčení svému strýci?“ táže se mladík, když byli vešli do průjezdu. „Nemůžete,“ zní drsná odpověď. „Bydlí náhodou v tomto domě,“ pokračuje zatčený. „Na dnešek byl jsem u něho pres noc.“ „Tak se to dozví dost brzo, až bude platit pokutu, že vás nechal bez ohlášení u sebe přes noc.“ Mladík více nepromluvil. Za několik okamžikův octnul se v prozatímním vězení. Byla to vlastně tenkou zídkou přepažená kuchyň. Světlo, podobné půlnočnímu šeru letních nocí, vnikalo dovnitř úzkým otvorem pod stropem. Místa nebylo tam téměř pražádného; zaujímalať je skoro výhradně velká široká pryčna, na které mohlo osm i deset osob podle sebe ležeti. Tentokráte byl tam zatčený sám... Druhého dne z rána, když četník, mající inspekci a dozor nad vězni, vězení otevřel, shledal je prázdné. Při bedlivějším ohledání zjištěno, že zatčený protáhnuv se úzkým otvorem pod stropem unikl okénkem nad dveřmi, vedoucími z kuchyně na dvůr. Řetízek, kterýmž měl ruce spoutané, nalezen na pryčně ve vězení. — Za několik dní byl krajským soudem plzeňským zatykač odvolán. Stíhaný Petr Sadařík byl se totiž k soudu dostavil sám.. Již roku 1840, když chudičký otec přivedl jedenáctiletého Petříka z rodného městyse v kraji plzeňském ke strýci na Smíchov do učení, byl Petřík hoch velmi zvláštní. Čilý, svižný a veselý ve chvílích prázdných, pozorný, vážný a bedlivý při zaměstnání a práci jakékoli. Z počátku arci se mu poněkud stýskalo, ale v brzku uvykl. Nelišilť se tenkrát Smíchov valně od rodného městyse Petrova; mimo to byly zde výhody bezprostředního blízka hlavního města, kde bylo tolik nového, nikdy nevídaného, ba netušeného. Nové zaměstnání z počátku také nevadilo. Učení bylo zcela patriarchální. Petřík patřil jaksi k rodině; strýc i teta chovali se k němu vlídně, přátelsky, jako k vlastnímu dítěti. V první době nepracoval, leda že se naučil dělati dratve ku štěpování a štětit, dále zastával službu poslíčka, běhaje pro rozličné drobotiny, a později svěřena mu dohlídka na mistrovy děti, s kterýmiž dle libosti, ovšem že také dle přísných nařízení paní mistrové, v blízkém lesíku — strýc bydlil totiž v Barákách blízko brány — skotačil. Doma nejevil hoch nadání téměř pražádného, s tíží přiučil se trochu čtení, psaní a počítání; zde však záhy počal se jeviti vliv bezprostředního blízka Prahy a tehdejších patriarchálních poměrů předměstských.	, Lesík, rozprostírající se mezi hlavní silnicí, příkopy hradebními až po nynější Ameriku, nyní už jen několika osamělými stromy připomíná, čím asi druhdy býval. Tenkráte byl skoro samý strom a hustý keř: hlavně divoký kaštan, agát, šípek a hloh rostly zde porůznu, a jenom podél hradebního příkopu táhlo se v půl kole kaštanové stromořadí od počátku dřevěného, k první bráně vedoucího mostu, kde stávala dřevěná strážní budka a v ní na stráži granátník, až skoro po zadní Štebsku. Také prostranství před hostincem u Eggenberku bylo poněkud pravidelné: uprostřed stálo porůznu několik vysokých kaštanů, agatů a buků, kolkolem pak bylo husté, místy takměř neproniknutelné křoví a proto zváno místo to kolem. Asi padesát kroků od kola směrem! severozápadními stála v tu dobu obrovská kulatá bouda dřevěná a v ní kolotoč. Všady jinde v lesíku jevila se nepravidelnost. Místy byly buky a vysoké topoly, místy pak jen trávník, nebo holá země. V letě bylo zde vždy dostatek stínu. Lesík byl hlavně rejdištěm skotačících dětí. Občas rozbíjeli zde kejklíři své stánky, bavíce krkolomným svým uměním každého, kdo se chtěl dát baviti, a tenkráte bylo ještě velmi mnoho milovníků takové zábavy... V tomto lesíku Petřík učinil si první známosti, mimo jiné také s hochy dorostlejšími a kejklíři. Bývalť tam se strýcovými dětmi každý den, jejž tam za krásného počasí obyčejně skoro celý ztrávil. Díval se na vše, co viděli, a ve všem jako opička se pokoušel. Za nedlouho dovedl kozelce tak mrštně jako paňáca; skákal do výše a dálky, šplhal se po kmenech topolů nebo po kolmé tyči; dovedl si dát obě nohy za krk a skákal pak po rukou jako žába po zemi, a pří té příležitostí také na stoličku a se stoličky; házel kameny do výšky a zase je chytal, nebo házel otevřeným zavěrákem do kmenu tak výborně, že skoro nikdy cíle nechybil, slovem vypěstoval kejklířské nadání své, pokud bylo možno, že časem jako ochotník kejklířům vypomáhal. Velkou pozornost věnoval Petřík marionettám. V brzku podařilo se mu vniknouti ve veškerá tajemství. Často zasedl si v lesíku do stínu některého stromu, vytáhl kdesi vyslíděný nebo vyžebraný kus lipového dřeva, a mezi tím, co si strýcovy dětí opodál ve trávě hrály, vyřezával hlavy, těla, ruce a nohy. Z počátku arci byly řezbářské výtvory jeho v nejvyšší míře primitivní, ale píle byla neobyčejná a proto vždy více se zdokonaloval. Sestrojil marionettu první, nemotorného Herkula a ukryl doma pod slamník. Další práce byla již snazší; toliko při pohyblivém, co do zhotovení i řízení komplikovaném pimprleti v pravém slova smyslu se namučil. Ale posléze překonány překážky všechny a kdysi za nedělního odpůldne, když nebylo u strýce nikoho doma, upraveno na stole primitivní divadélko, a když se děti s rodiči vrátily, zahájeno první představení. Od té doby hrával Petr skoro každou neděli odpoledne, zvláště v zimě, když v lesíku nebylo žádných kejklířů, a k představením dostavovalo se četné drobné publikum ze sousedstva. Tak minuly čtyry roky. V průběhu doby té Petřík arci také chutě a s úspěchem ševcoval. Vedlejšího zaměstnání však nikterak nezanedbával. Mimo jiné učinil pokroky ve vyšším kejklířství, v eskamotérství. Z počátku bez aparátů, později pomocí přístrojů vlastní výroby. Vedle takovýchto hříček věnoval pozornost svou také věcem vážnějším. Prvním impulsem k tomu byla strýcova manie. Neuměje sám čísti, dával sobě a chase své za dlouhých zimních večerů, když učenníci nemívali mnoho práce, od těchto předčítali z nejrozmanitějších knih. Úkol ten připadl vždy učenníku nejmladšímu a také Petřík mu neušel. Maje pěkný, zvučný hlas, výbornou výřečnost a naučiv se záhy čisti s přiměřeným přízvukem, vykonával Petřík čestný úřad předčitatele déle než kterýkoli jiný z jeho předchůdců. Také první známosti Petříkovy z lesíka nezůstaly na něho bez vlivu. Mnohý z hochů, s kterýmiž se tam byl seznámil, posílán později již do školy do Prahy, první to krok k pozdějším studiím. Petřík od těchto kamarádů svých mnohému se přiučil. Zmocnilať se ho, zprvu arciť jen neuvědomělá, touha po vzdělání. Počal se učiti, jak mohl. Každou prázdnou chvíli věnoval čtení, psaní, počítání a kreslení. Nedělní dopoledne strávil vždy v kreslírně malostranské vzorní školy, odpoledne pak buď s knihou v ruce o samotě nebo ve společnosti svých známých, z kterých později, když stal se tovaryšem, byl mnohý už v sextě nebo v septimě. Rovněž tak příznivě působila na Petra Praha se svými pomůckami k povšechnému i podrobnému vzděláním Zakládání známých vlasteneckých společností před rokem 1848 nalezlo v Petrovi horlivého napodobitele. Nemaje se svými soudruhy přístupu mezi dorostlé, zarazil s nimi podobnou společnost, která se od jiných lišila snad svou nepatrností, ale předčila je co do radikálnosti názorů... Přes sedm roků strávil Petr na Smíchově. Několik týdnů před červnovou revolucí v Praze roku 1848 musil se následkem nemoci otcovy odebrati do svého rodiště a divnou shodou okolností více se do Prahy nevrátil. Litoval toho později, a mezi soudruhy šel o něm jeden hlas: že by býval roku 1848 mezi prvními na — barikádách... O přelíčení u plzeňského krajského soudu podalo sběhlé ševčisko opětný důkaz neobyčejné agilnosti ducha. Obžalovaný hájil se vážně, důstojně a s nemalou znalostí zákona. Hned první odpovědi jeho vzbudily svou stručností, určitostí a promyšleností pozornost soudního dvoru; byv pak předsedou vyzván k vylíčení své minulosti, vypravoval obžalovaný malý román. Vylíčiv duševní vývoj svůj za svého pobytu v pražském předměstí, kde za křižujících se dojmů velkoměstských a polovenkovských ustalovala se povaha a rozvinovalo nadání jeho v nejrůznějších směrech. Vypravoval o svém pozdějšími pobytu na venkově, o svízelích a překážkách, jež se mu stavěly vstříc, o namáhání a sebezapírání, s jakým překážky ty musil překonávat, o železné vytrvalosti, s jakou sledoval každý vytknutý cíl, i o vzácném nadání, s jakým dovedl se v každou situaci, v každou práci, v každé, byť sebe neznámější zaměstnání v nejkratším čase vpraviti. Stručné a přece úplné líčení obžalovaného bylo takměř víře nepodobno, ale doklady jeho byly svědectvími, že ani slova nepřibásnil. Všestrannost jeho, pilnost a svědomitost ve všem byla úžasná — ale výsledek přece vždy jen pranepatrný. Nemoha se vykázati vysvědčením, považován vždy za pouhého autodidakta a zacházeno s ním otčímsky. Marně zdvojnásoboval píli, marně snažil se praktickými výsledky své svědomité činnosti dokázati svou způsobilost. Poměry jeho se neměnily: zůstalť, čím byl dříve — sběhlým švíckem. Přelíčení skončeno na prospěch obžalovaného. Vyšloť v průběhu jeho na jevo, že obžaloba zakládá se na pouhém podezření. Rolník, jehož dítky obžalovaný jako pod učitel soukromě vyučoval, měl ve skříni uloženo něco peněz, které se ztratily. Podezření padlo na podučitele, který byl téhož dne, když ztráta zpozorována, odejel do Prahy. Nedbáno toho, že netajil se před nikým svým úmyslem, kam jede, a učiněno udání u soudu, který telegrafickou cestou vyzvali četnictvo na Smíchově, by z krádeže podezřelého zatklo. Teprve o přelíčení přiznala se manželka rolníkova, že zmizelými penězi zaplatila jakýs dluh a bojíc se hněvu mužova, že zatím věc zatajila, až by mohla peníze ty opět sehnati a do skříně uložiti. Následkem toho upustil veřejný žalobník od obžaloby. Sadařík, byv z vazby propuštěn, pokoušel se opět, aby přivedl některou ze svých schopností aspoň k platnosti obstojné, ale bez úspěchu. Po každém nezdařeném pokusu vracel se poznovu ku třínožce a kopytům a ševcoval zase klidně jako jindy. Veškeré namáhání jeho zůstalo marným; společenské nepoměry a všeobecné předsudky zmařily každý, byť sebe promyšlenější pokus jeho. Tak stal se v průběhu několika roků kněhvedoucím, učitelem a správcem hospodářství, pak se pokusil o kolportáž kněh a uměleckých výrobkův a později otevřel v Královicích hostinec; ale v ničem neměl štěstí, jak sám říkával. Roztrpčen rozhodl se posléze pro krok nejodvážnější a před osmi roky odejel do Ameriky. Místo vylíčení dalších osudů jeho uvádím zde úryvek z přátelského dopisu nejnovějšího data z Chicaga: „Plakal jsem jako dítě, když jsem opouštěl Čechy. Ač nepřízní osudu v hlubinách duše roztrpčen želel jsem přece, že musím Čechy opustit. Přibyv do Daytonu nemohl jsem dlouho přivyknouti novým poměrům neobmezené volnosti americké, pod jejíž záštitou možno každému schopnosti své k platnosti přivésti ve směru jakémkoli. Záhy poznal jsem, že nalézám se na půdě takřka pro mne stvořené. Nepracoval jsem ani z polovice tak pilně jako doma a byl jsem živ obstojně; měnil jsem zaměstnání dle libosti a vlastního uznání, aniž by se mne byl kdo ptal po oprávněnosti, aniž bych byl musil někoho žádati za dovolení. Když pak jsem v době potřeby píli zdvojnásobil, zbylo mi z výdělku vždycky ještě něco pro případy nepředvídaných kalamit. Přestěhovav se po dvou letech do Chicaga, zabýval jsem se malováním firem a zaměstnání tomu zůstal jsem věren. Dařilo se mi; po známém velké požáru, když město znovu stavěno, byla potřeba firem tak veliká, že nestačil jsem pracovati. Ve dne v noci byl jsem zaměstnán a takměř ani jsem si neoddechl. Nyní jsem spokojen. Mám slušné jmění a zakoupil jsem si několik akrů pozemků v Nebrasce, kam se co nejdříve přestěhuju, abych se tam věnoval hospodářství polnímu, v kterémž, jsem si byli již doma v theorii i praxi zjednal vědomostí a zkušeností nejrozsáhlejších. Trvám, že konečně aspoň tyto své schopnosti přivedu k platnosti úplné... Často připomínám si doby, kdy zanášeje se životními plány sedával jsem v zadumání v lesíčku před Oujezdskou branou aj teprve nyní pochopuju, že bylo těchto křižujících se dojmů života velkoměstského a předměstského nevyhnutelně potřebí, by sběhlé švícko jako já mohlo překonati všechny ty nesčíslné překážky... Úplně šťastným arci nejsem. Želímť, že musím zde přece ještě strávit několik roků, než budu moci pomyslit na návrat do vlasti, kam se posléze přece zase vrátit musím — byť bych měl život svůj počíti poznovu od prvního stadia samostatnosti...“
 
 

 

