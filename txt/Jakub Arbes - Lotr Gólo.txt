Vpravte se, prosím, v duševní stav umělce, produkujícího se před obecenstvem, jež nemá pro něj nejmenších nebo jen nepatrných sympatií! Vystupujte takořka den ode dne před obecenstvem k vašim výkonům chladným nebo docela apatickým, před obecenstvem, které vás nechápe a vám nerozumí, které vás nectí, nemiluje, podceňuje, nenávidí a každou chvíli uráží!... Žijte a působte za takových poměrů po deset, dvacet a více roků!... A vpravíte-li se poněkud v duševní muka takového herce, přiznáte, že v svrchované míře politováníhodný tvor tohoto druhu může mluviti jen o štěstí, že hned na počátku své smutné umělecké dráhy – – nezšílel... Z LISTU KOČUJÍCÍHO HERCE ČESKÉHO Nevlídný podzimní den... Obloha jest zatažena —prší – – – A před polednem objevil se na návsi pohorské vísky zvláštní, skoro tajemný povoz, tažený hubenou herkou. Osmahlý vousáč mračného, skoro zdivočilého vzezření — s opratí v ruce jedné a s bičem v druhé — pokulhává podle koně. Na voze na šejtroku sedí obstarožná žena s jedovatýma očima. Je taktéž osmahlá a napohled nemytá. Na hlavě má vybledlý červený šátek na babku; zespod šátku vykukuje něco černého, rozcuchaného vlasu. Za vozem kluše pět bosých, skoro rozedraných dětí různého stáří, pravá to cikáňata: černooká, černovlasá a s výrazem odhodlanosti v snědých tvářích. Pod vozem pobíhá na špagátě přivázaný ohyzdný chundelatý pinčlík. Ačkoli prší, sběhly se vesnické děti přece a provázely zpovzdálí povoz, až zastavil na chvíli před starou hospodou a vjel pak do dvora, kam se děti neodvážily. Zůstaly před vraty, pokukujíce zvědavě na podivný vůz nevídaného tvaru a provázející jej družinu. Cekaly, že se bude díti něco neobyčejného... Ale nedělo se... Vousáč hodiv oprať ženštině na voze vešel s bičem v ruce do šenkovny. Po chvíli se zase vrátil, kývnul na ženu, jako by dával znamení, že je něco v pořádku, zastrčil bič do šejtroku, odpřáhl herku a odvedl ji do stáje. Žena slezla líně z vozu, cikáňata ji obklopila. Po chvíli vyšel vousáč ze stáje — a on i žena i cikáňata zmizeli v šenkovně. Děti před vraty ještě chvíli zevlovaly. Nabaživše se konečně bezúčelným díváním na vůz, pod nímž si byl i ohyzdný pinčlík zcela bezstarostně ulehl na ždibek slámy, již mu tam bylo jedno cikáně podhodilo, — rozutíkaly se, aby doma zvěstovaly, co patrně už celá ves věděla. Jenom hoch nejsmělejší odvážil se k oknu šenkovny a nahlédnul zvědavě dovnitř. Ale nespatřiv nežli mlhavý chumel několika osob sedících v zástolí, obrátil se a uháněl domů... Více se nestalo. A přece už byla celá ves vzrušena jako zprávou o světodějné události. Od chaty k chatě, od úst k ústům letělo jediné slovo zvláštního kouzla: Pimprlata! Kdo by se neusmál — útrpně, ba snad pohrdlivě?! Ale v pohorské vísce, od celého světa takořka odloučené, kde podobného po mnoho roků neviděli, jest přece jen poněkud jinak. Staří a dorostlí ovšem vědí, že to nic není, ale přece nemlčí, nemohou mlčeti. V každé chatě slyšel bys slovo pimprlata v hodině nesčetněkrát. „Budeš-li hodnej,“ slibuje dobrodušná matka nejmilejšímu černohlávkovi, „vemu tě večer na pimprlata!“ „Nebudeš-li hodnej,“ vyhrožuje tatík skotačivému nezbedovi, „nesmíš na pimprlata!“ A což teprve odpoledne, když přestalo pršet a komedianti vyšli na náves, aby si obvyklým způsobem sbubnovali večerní publikum. Zamračený vousáč s tureckým bubnem, rozcuchaná žena s niněrou, nejstarší, asi dvanáctileté klouče s trumpetou, o něco mladší hoch s malým bubnem, dvě holčičky s píšťalami a nejmladší asi čtyřleté děvče — jenom tak... Tak asi také se sběhli: děti i dorostlí, hoši i děvčata, matróny i starci. Obklopili komedianty a vyslechli principála zvěstujícího chraplavým hlasem, jaké kumšty bude pimprle neboli Kašpárek se svou spanilou Kalupinkou a ostatními figurami punktum v sedm hodin večer s nejvyšším gubemiálním povolením na teatrum v staré hospodě producírovat. Starší občané arci se nedivili; ale — děti!... Co se dělo v jejich duších nelze snad slovy ani vystihnouti. Svěží, ba i bujná obraznost, nemajíc žádné pozitivně opory, kouzlila každému podle jeho povahy obraz jiný. Mnohý, nemaje o pimprlatech ani ponětí, díval se kolem sebe jaksi tupě, ale před duševním zrakem jeho vyhupovaly se nejpodivnější představy. Jiný, jenž byl od dorostlých aspoň něco zaslechl, měl již pojem aspoň přibližný — a jenom dorostlí, vlastně ti, kdož byli na vlastní oči aspoň jednou viděli, měli o všem, co bude následovati, pojem pravý. Není tudíž divu, že v dětském světě vesnickém nemyšleno v ten den na nic jiného než na pimprlata. V každé chatě o nich mluveno. Každé dítě prahlo spatřit zázračné teatrum a vyptávalo se naivně zvědavě na vše možné i nemožné. A což teprve podvečer, když komedianti vyšli s pochodní a s velkým i malým bubnem a vřeštivou trumpetou, aby publikum svolali! Dětský svět byl v zimničném napětí. Ze všech stran hrnuli se děti i dorostlí ku staré hospodě, která byla už dávno před sedmou hodinou davem dětí v pravém slova smyslu obležena. Velký sál, vlastně nízká, začmoudlá jizba se zčernalým, hambálkovým stropem, v které bývala jen jednou v roce o posvícení muzika, — byl už zčásti obsazen. U několika podle jedné stěny rozestavených stolů s trnoži seděli někteří dorostlí hosté, kteří byli přišli, aby zde jako kdy jindy jen popili; ale při příležitosti té také teatrum okoukli... Vlastního publika — dětí bez průvodu dorostlých — zatím ještě nevpouštěno. Konečně když se starý komediant s nejstarším synkem a dcerkou, která nesla pochodeň, vrátili, otevřeny dvéře dokořán. Jako bzučící roj obrovských včel hrne se drobné publikum s šumným a jásavým lomozem dovnitř. Těsně u dveří sedí stará komediantka u kasy — s hliněným talířem v ruce... Krejcary cinkavě dopadají do talíře. Zaplativší zaujímají místa, kde kdo může. Vše se tlačí kupředu. Každý chce býti v popředí — co možná nejblíže... V několika okamžicích jsou lavice, z nehoblovaných prken improvizované, obsazeny. Kdo si nepospíšil, musí státi podle lavic. Toliko lavice první, vyrudlou červenou látkou potažená a pro honoraci určená, jest prázdná. Gerberus její —jedno cikáně — marně upírá toužebný zrak ku vstupujícím. Nevchází nikdo, kdo by měl jen poněkud vzezření nasvědčující vynikajícímu postavení společenskému: chudičká víska pohorská nemá honorace... Sál jest, jak by nabil, — jaký div, že počíná představení bez odkladu, ačkoli do sedmé hodiny schází ještě asi dvacet minut. Prudké zazvonění jest znamením prvním. Bzučící a lomozující publikum tichne, komediantka u kasy vstává, by zavřela dokořán otevřené dvéře. Mimoděk pohledla ven na dvůr. Nebylo tam živé duše kromě malého, asi desítiletého kloučka, kterýž stoje jako přimražen dívá se upřeně dovnitř... Komediantka popošla až k němu. Hoch se ani nepohnul. „Ty nechceš do tátrum?“ optala se drsným tónem. Teprve nyní hoch prudce sebou pohnul a upřel dvé jiskrných očí na komediantku. „Chceš, nebo — nechceš?“ ozvala se komediantka drsněji než poprvé. „Jakž bych nechtěl!?“ odpovídá hoch nesměle. „Ale – nemohu, nesmím —“ „A proč bys nesměl? He!!“ „Nemám krejcar —“ Nastala krátká pomlčka. „A čípak jsi?“ optala se komediantka, když se hoch nehýbal. „Vavrouškovic.“ „A kdo tvůj tatík?“ „Nemám žádného.“ „A maminka?“ „Taky nemám.“ „A koho tedy máš?“ „Babičku — a babička stůně.“ „Ale krejcar snad přece má — ne?“ „Nemá“ — zní lakonická, ale rozhodná odpověď. Opět pomlčka. Ubohá žena, které jest každý krejcar tolik jako jiným, šťastnějším, zlaťák, přemítá, má-li hocha vpustiti zadarmo. „A ty bys chtěl do tátrum?“ počíná po chvíli. „I baže!“ odpovídá hoch živě a rázně. „Nu, tak jdi!“ žena na to. Vzavši hocha za ruku vtáhla jej za sebou dovnitř a zavřela dvéře. Vtom zaznělo druhé zazvonění — představení počíná... Hoch Stoji nejzadněji za dorostlými. Nevidí praničeho. Vystupuje na špičky, vrtí sebou, mrká, odsupuje, pokašlává, nic naplat — před ním jako neproniknutelná tma... Slyší jen chraplavý mužský hlas pronášející pateticky nesrozumitelná slova, pak odpovídající hlas ženský, vlastně knikavě fistulkový hlas dětský... V tom, co se děje, nemá ani zdání, ani ponětí; neboť právě asi tak dlouho, jak jest sám na světě, nebyli komedianti ve vsi a jemu nikdo o nich nikdy ani slovem se nezmínil. Pimprlata jsou mu čímsi nadpozemským. Minulo asi deset minut. Za hrobového ticha představení pokračuje. Hoch, ačkoli praničeho nevidí, vyrozumívá aspoň něčemu. Zdáť se mu, jako by kdesi v dáli nějací lidé o něčem se radili. Slyší, že jakýsi ukrutný král maurský Aldebaran nebo Abderoban s ohromným vojskem vtrhnul do země hyšpánské a všechno všudy na potkání pobíjí a vraždí, až krev potokem teče, — všechno ničí, města i vesnice vypaluje, až plameny k nebi šlehají. I slyší dále, kterak týž padouch ze země hyšpánské ta ne dále do země francouzské a francouzský král Marcal v smrtelné úzkosti a bázni o svůj trůn vyzývá rytířstvo a panstvo svého království, by mu přispělo ku pomoci a nepřítele ze země vypudilo. Slyší, že i dobrý hrabě Sifried v zemi týrské nebo turské, který byl teprve přednedávnem pojal za choť krásnou a cnostnou dceru knížete brabantského, musí s žoldnéři svými táhnouti do boje králi svému ku pomoci, ba slyší, jak se už hrabě s ctnostnou svou manželkou loučí a do ochrany boží ji poroučí, —jak hraběnka vzlyká a pláče, jak ji hrabě vyzývá, ba zapřísahá, by mu zůstala věrnou, a konečně — jak ji odevzdává pod ochranu správci svých dvorů, kterýž ujišťuje, že bude spanilomyslnou hraběnku chrániti jako zřítelnici svého oka... Ještě několik slov, pak pláč a vzlykání a konečně — nevylíčitelný šumot, jako když někdo velkým kusem plátna zaharaší a větší nějaký kus dřeva na plocho naráží o prkno... Hned poté mění se posavadní hrobové ticho mezi diváctvem v šum a ruch skoro divoký. Někteří tleskají, jiní různě pokřikujou. Někteří vstávají, jiní sebou nepokojně vrtí nebo k sousedům se sklánějí. Někteří šeptají, jiní mlčky přikyvujou, ba někteří mění i posavadní své stanovisko. Dav dorostlých i dětí, až dosud skoro bez hnutí a občas skoro i bez dechu naslouchajících — rozstupuje se a zase sráží za nesrozumitelného bzučivého ševelu a bezpříkladného lomozu. nejzazším pozadí naslouchavší hošík ničeho nechápe. Co byl před chvílí za hrobového ticha zaslechl mluviti, zdá se mu býti v nejvyšší míře podivno, přímo nepochopitelno. Pochytilť jen několik jasnějších, vlastně naivnějších vět, vyrozuměl jen slovům nejprostším, nejednodušším, krátce, pochopil jen tolik, co nepřesahuje uzoučký, obmezený duševní obzor jeho. Nechápal, kde se vzala ve vesnici, vlastně v hospodě, zčistajasna hraběnka s hrabětem, jež byl právě slyšel rozprávěti a loučiti se. Ale když domluvili, zdálo se mu, že tu skutečně byli, že hrabě skutečně odešel do boje a zůstavil tu hraběnku pod ochranou boží a správce svých statků. Vše to a mnohé jiné, co bylo obraznost podráždilo, budí v nemalé míře zvědavost, co asi se bude dále díti. Když nastalo hnutí i mezi nejzazším dorostlým diváctvem, které se volněji rozstoupilo a tak hošíka donutilo couvnouti, — couvnul i on až ku stěně, kde se nesměle přikrčil. Duší jeho táhly zpočátku mlhavé obrazy. Zdálo se mu, že vidí krále Aldebarana — goliášovitého divocha s odpuzujícím výrazem v snědé, černým plnovousem zarostlé tváři —, že vidí krále Marcela, dobromyslného, bojácného, skoro plačtivého mužíka s bledou, unylou tváří a modrýma očima — že vidí hraběte Sifrieda: statného, odhodlaného, a přece dobrodušného rytíře v plné zbroji: s mečem a kopím, přílbou a krunýřem, ostruhami i chocholem, jak byl kdysi na nějakém obrázku náhodou několik rytířů pohromadě viděl... Zdálo se mu, že vidí i Sifriedovu něžnou, zbožnou a nyní tak nešťastnou choť: kyprou mladou ženu oslňující krásy, s výrazem neskonalé dobroty, lásky a oddanosti v bledé tváři s modrýma, oduševnělýma očima a žhavými rty, — přežádoucí ženu s bohatým plavým vlasem, oblečenou v sněhobílý, zlatém a stříbrem krumplovaný šat s obrovskou vlečkou, jak byl kdysi na nějakém obraze jakousi hradní paní viděl, – – ba zdálo se mu, že vidí i správce dvorů Sifriedových, kterémuž byl hrabě svou choť do ochrany odevzdal: mladistvé, ale přece statné pážátko s lahodným úsměvem kolem úzkých rtů, s tváří v nejvyšší míře laskavou a důvěrnou, s bledě modrýma očima, v nichž zračí se nevystihlá dobrota jemné, cituplné duše... Dlouho však se takto představami své obraznosti nebavil. Po několika jen minutách zazněl zvonek — diváctvo ruče se vpravuje v dřívější své pozice a upírá zase pozornost svou kupředu. Bzučivý a loskotavý šum a hluk nápadně rychle se tiší a skoro se již utišil... Vtom kdosi se nahýbá k hošíkovi, posud ještě u zdi nesměle přikrčenému. „Copak tu kutíš, vyžle?“ ptá se drsný mužský hlas důvěrně. „Vždyť odtud nevidíš!“ Hošík zvedl zrak a spatřil před sebou jednoho z oněch sousedů, kteří si dětí nikdy nevšímají. Zná jej — ví, že má u zvonice chalupu se zahrádkou; ale obyčejně mračivý výraz jeho tváře odpuzuje i tentokráte, když byl zase jednou, snad po letech, cizí dítě vlídněji oslovil. Hošík mlčí — nevíť, co by odpověděl. „Jdi kupředu! Protlač se!“ radí muž; ale vzpřímiv se vystupuje na špičky a pozoruje, že to čirá nemožnost. A zase se sklání k hochovi — dívá se mu v panujícím šeru do očí, pak náhle se vzpřímiv mumlá: „Počkej! Však to přece nějak spravíme. Snad tu mají zbytečnou stolici.“ Obrátiv se zmizel ve dveřích. Vtom zazněl v popředí zvonek podruhé, načež následoval zvláštní loskotavý šumot, jako když někdo velký kus plátna přes kus dřeva rychle navinuje. Poté nastalo hluboké, skoro hrobové ticho... Hošík nezměniv místa, vystupuje na prsty; ale marně. Tvář jeho jeví zvýšenou zvědavost, duch jest napjat. I slyší zase jen drsný mužský hlas a pouhá slova. Kdosi mluví, jak se zdá pro sebe, — jako by mumlal. Hošík vyrozuměl jen, že kdosi o komsi sám sobě povídá: že se modlil a stále jen modlil, ale že a následující pamatoval si hoch doslova — „všech boha milujících duší nepřítel vkročil tomuto jednání do cesty – –“ Hoch slyší celou řadu podivných vět, kterým nerozumí, až pak zase počal kdosi jemným, skoro sladkým hlasem ženským stýskati a žalovati. V tom vrátil se soused nesa místo stolice prázdnou bednu. „Pojď!“ praví k hošíkovi, a postoupiv rychle napravo, staví bednu do kouta. Hoch se nehýbe. „Pojď, pojď!“ volá přitlumeným hlasem soused kývaje rukou na hocha. Hoch popošel — nesměle, skoro bázlivě. Soused učinil dva kroky k němu, popadl jej pod obě páže a v mžiknutí jej vyhoupnul na bednu. „Tak!“ zamumlal. „Odtud budeš vidět lip, než kdybys seděl na prvním place!“ Hoch, který se byl tak neočekávaným způsobem octnul na místě, odkud bylo možno všechno nejlépe přehlednouti, skoro ani nevěděl, co a jak se bylo stalo, a v prvním okamžiku také nechápal, co se právě před ním děje. Byl v pravém toho slova smyslu překvapen. Viděl pitvornou jakousi pídimužickou figuru uprostřed zdrobnělé zahrady. Byl to muž asi půldruhé stopy vysoký se ztuhlým výrazem v zamračené, odporně zdivočilé tváři... Pestrý šat: modré šaravary do vysokých bot, purpurový krátký kabátek se zlatými knoflíky, černý kalábreský klobouk s vlajícím bílým pérem — kord po boku — a mnohé jiné v prvním okamžiku jaksi příjemně překvapilo. Vykračoval si právě po zahradě — kde místo země a trávníku byla pouhá prkna, — jaksi nemotorně skákavě, jako by měl v kolenách a chodidlech křeč, – pohyboval rukama, jako by jich nemohl v loktech ohnouti, a mluvil, vlastně blábolil, aniž by byl úst jen pootevřel, cosi o srdci a lásce — o krásných očích — o svůdných vnadách, o horoucím, sžírajícím plamenu... Náhle pitvorný mužík jako hadem uštknut sebou škubnul a klapavými kroky odešel... Teprve nyní utkvěl zrak hošíkův na něčem jiném. Přes hlavy velkého i drobného diváctva viděl v dáli asi desíti kroků prazvláštní, posud ještě nikdy neviděnou věc: podlouhlou, čtverhrannou, prázdnou prostoru, ohraničenou v pozadí na plátně primitivně malovanou zahradou. V popředí po obou stranách stojí obrovití rytíři s tasenými meči a nad nimi je připnuta arabeskovitá okrasa s velkým věncem, v jehož středu jest na černé půdě bílým písmem napsáno několik slov. Kdyby uměl již čísti, mohl by čísti slova: Dnes za peníze, zejtra zadarmo... Nicméně pozornost jeho v několika vteřinách odvrácena od pozorování obrazu povšechného a obrácena k předmětu jednotlivému. Z pravé strany, jak se zdá — shůry, zaznívá jemný, buď ženský, nebo dětský hlásek. Mluví cosi o štěstí a hoři, o pláči a modlitbách, o bohu a naději. A po prvních slovech vystupuje ze strany té podivný tvor v bílém, napohled atlasovém, ale již valně pomačkaném a zašpiněném rouchu s nesčetnými zlatými a stříbrnými okrasami, — štíhlá pídimužická dáma s poměrně spanilým, ale nápadně ztuhlým výrazem v tváři, s modrýma očima, růžovýma lícema a purpurovými rty — se zlatou korunou na hlavě, s bohatým plavým vlasem a dlouhým sněhobílým závojem... „Patrně královna,“ myslí si hošík a naslouchá, co právě pronáší. Mluvíť tak lahodně, tak něžně a klidně, ba zádumčivě a bolestně, jako by jí srdce usedalo. Přitom i ona si vykračuje jaksi dřevěně a krok její je cvakavý; i ona zdvihá nemotorně ruce do výšky a rovněž tak nemotorně je nechává klesati. Žalobné hořekování královnino dojímá hocha, jako by slyšel stenati vlastní svou babičku, — královna budí v jeho duši soustrastnou sympatii. Vtom vyrazil z pravé strany klapavým krokem týž zamračený trpaslický muž v purpurovém kabátci a s vlajícím bílým perem na černém klobouce, jejž byl hošík před chvílí viděl v zahradě přecházeti a slyšel divná slova blaboliti. I blíží se pomalu k spanilé královně, nemotorně se před ní uklání, žertuje a sladkými slovy k ní mluví. Ona však stojí vzpřímena, zdánlivě chladně a hrdě; ale přece taktéž žertem jej varuje a odmítá, jako by k ní mluvil slovy urážlivými. On však vždy živěji, ohnivěji mluví a blíží sejí — ona couvá — on před ní klesá na kolena a vyznává jí, že ji jako anděla miluje a že jest pro ni hotov strhnouti slunce a hvězdy z nebes báně, ba i život obětovati... Chvíli královna naslouchá, nato hrdě se odvrací a cvakavým krokem odchází. On prudce jako blesk se vztyčuje, dupe klapavě nohama, zvedá nemotorně pravou ruku, šermuje jí v povětří, jako by vyhrožoval, a pronáší výhrůžná slova: „Kletba na tebe — kletba a jenom kletba! Však já se ti pomstím, ty hrdá, ledová Genovefo!“ Vtom — co to? Hoch naprosto nechápe... V popředí cosi jako hrubě pomalované plátno svinuje se rychle shůry dolů. V následujícím okamžiku nevidí hoch již prázdnou prostoru s trpaslíkem a zahradou v pozadí, nýbrž plochou kolmou stěnu, na které jsou křiklavými barvami primitivně namalováni na palouku tančící tajtrlíci, nad nimiž vysoko vznáší se místy žluté, místy purpurové obláčky, z nichž vykukujou napohled hezoučké kadeřavé okřídlené hlavičky, — patrně hlavy andělíčků... Současně nastal v diváctvu nevylíčitelný ruch a šum. Někteří tleskají, jiní tak neb onak pokřikujou; někteří vstávají, jiní k sousedům se sklánějí — slovem, po předcházejícím hrobovém tichu není ani památky. Aktus je u konce. Hošík stojí na bedně jako v strnutí — rozkročen, pravou ruku v boku, levou svisle podle těla a zrak zdánlivě do prázdna, vpravdě však na určitý bod na oponě vytřeštěný. Jest mu, jako by byl náhle vyrušen z příjemného, a přece v nejvyšší míře podivného sna... Zdá se mu, že vše, co byl právě viděl a slyšel, není a nemůže býti pravda; neboť tak malí a nemotorní lidé přece snad nejsou a tak podivně mluviti, mnohdy skoro blaboliti, posud ještě nikdy neslyšel. Ale přes všechnu pravděnepodobnost, skoro nemožnost, zdá se mu býti vše přece jen tak, jako by se bylo vpravdě stalo a jako by ani jinak býti nemohlo. Doposud ještě nechápe, co vše to znamená. Vzájemné styky a tak mnohé, z čeho jiní již činí závěrky, jest mu víceméně neb úplně temné; ale přece jest skoro přesvědčen, že to jen začátek čehosi nadmíru poutavého... Zvědavost jeho jest podrážděna... Mimoděk přimhuřuje oči; ale právě tím ponechává obraznosti nejširší pole... Mnohé, co byl předtím fyzickým okem viděl jen nedokonale nebo mlhavě, vidí nyní jasně, určitě, plasticky a barvitě. Figury oživujou, úryvkovité věty a jednotlivá slova sbírají se ve věty myšlenkovému jeho obzoru odpovídající: věty srozumitelné a pochopitelné slovem, k nevyspělé a posud ještě nemotorné duši hošíkově mluví tajemnou svou řečí duše cizí... I cítí příchylnost a lásku ke královně a mírný, sotva pozorovatelný odpor k muži v purpurovém kabátci a s vlajícím bílým pérem na klobouce	– – Avšak dříve nežli se nadál, dříve nežli si z toho, co byl již viděl a slyšel, mohl učiniti dětinský závěrek, vyhrnula se opona a pozornost jeho zase upoutána figurami. I vidí nádhernou komnatu a v ní královnu s kuchtíkem rozmlouvající a teprve nyní se dovídá, že to není královna — kuchtík ji oslovuje milostivá hraběnko... Chvíli je slyší klidně a přívětivě rozmlouvati... Vtom hraběnka náhle uleknuté vykřikne: „Gólo!“ a z pravé strany vrazí do komnaty muž v purpurovém kabátci provázen služebnictvem a počne hraběnce — vytýkati nevěru. Kuchtík se bohem zapřísahá, že je nevinen; ale Gólo nedbaje toho ni proseb hraběnčiných, káže kuchtíka dáti do pout a sám odvádí hraběnku — do žaláře. Opona opět spadla; ale po chvíli se zvedá poznovu 	 A tak vidí hošík obraz za obrazem... Především žalář a hraběnku Genovefu na hrstce slámy... Gólo k ní vchází — napomíná, lichotí se a vyhrožuje... Nic naplat... Genovefa jest neoblomná... Po Gólovi přichází jakási žena a domlouvá jí, by Gólu milovala, — ale Genovefa ji zapuzuje... Chvíli jest Genovefa o samotě a trvá na modlitbách... Náhleji dívající se hošík vidí zdánlivě beze vší příčiny na slámě křečovitě se svíjeti — vtom bolestný, srdce pronikající výkřik... A kde se vzalo, tu se vzalo — Genovefa drží v náručí novorozeňátko, jež líbá a laská vzdychajíc: „Ó mé nejmilejší dítě! Já tebe Bolestínem nazývám...“ A po chvíli zase nový obraz: vojenské ležení... Pod stanem leží raněný rytíř a posel mu vypravuje hroznou zvěst. Rytíř se na loži vztyčuje a začne bědovati: „Prokletá ženo — nevěrná! Prokleta budiž hodina, v které jsem na tebe poprvé pomyslil!...“ A hned poté obrací se k poslu řka: „Jdi a vyřiď správci dvorů mých, Gólovi, že já, hrabě Sifried, mu kážu, by zlořečeného kuchtíka dal ihned odpravit a nevěrnou ženu moji Genovefu vsadil do žaláře...“ Brzo poté obraz další: temné sklepení... V pozadí hoří zelenavá světla a hnusná čarodějka provádí své kejkle... Hrabě Sifried s Gólou stojí opodál. Slyšeti sykot hadů, hučení a kvílení... Vtom volá čarodějka: „Přistup, hrabě, a podívej se v kouzelné zrcadlo!...“ Hrabě přistupuje a dívá se... Náhle divoce vzkřikne: „Ano, ano — poznávám ji! Toť má žena Genovefa s kuchtíkem se milkující...“ I obrací se ke Gólovi řka v nejprudším hněvu: „Nechci hříšnici již spatřit! Jdi, můj věrný, poctivý Gólo, —jdi a dej jí vyloupat oči a jazyk vytrhnout a obé mi pošli... A dítě kaž zahubit!“ Poté mění se rychle scéna za scénou. Hošík vidí les a v lese Genovefu s Bolestínkem v náručí a před ní dva žoldnéře s vytasenými kordy. Zvěstujou jí, že jim Gólo rozkázal zahubit dítě a jí, Genovefě, oči vyloupat a jazyk vytrhnout. Genovefa vrhá se před nimi na kolena, pláče a prosí úpěnlivě za smilování — nikoli však pro sebe, nýbrž pro své nevinné dítě. A žoldnéři obměkčeni odcházejí řkouce: „Ano, ano — nevinnou jest paní naše Gólovi dodáme oči a jazyk chrtí...“ A zase les, ale hustší, a s jeskyní, před kterou Genovefa se svým Bolestínkem lká a naříká, že neví, co by mu dala píti. I pokleká a modlí se k nejvyššímu slitovníku — a hle! laňka běží jako krotký psík k jeskyni a lehá na zem... Genovefa blahořečíc bohu sklání se níže a klade Bolestínka k laňce, aby se napojil... A zase opona padá; ale teprve po delší chvíli jde vzhůru, — patrně jen na znamení, že mezi tím, co se bylo právě zběhlo a co bude následovati, uplynula delší doba. Hošík vidí týž les a tutéž jeskyni a před jeskyní Genovefu, oblečenu v ovčí kůži s Bolestínem již povyrostlým. Oba sedí před jeskyní a Genovefa vypravuje synáčkovi o světě a lidech; vypravuje i o jeho otci, řkouc, že ani neví, že jsou živi, že pokládá je za mrtvé, a počne si posléze stýskati, že churaví, že vbrzku umře... Bolestínek vše to nechápe — diví se — a opona zase padá... A když se znovu zvedla, vidí hošík rytířskou síň a v ní Gólu s kumpány za stoly sedící. Pijou a zpívají... Náhle vstoupí rytíř. Všichni jej vítají a zovou hrabětem Sifriedem... Jenom Gólo se třese... Hrabě zasedá za stůl; ale sotva dosedl, kdosi mu cosi zvěstuje. I vyskočí a přísně káže Gólovi předstoupí ti a zodpovídati se. Gólo se omlouvá, konečně počne koktati a zajíkavě se přizná, že jest Genovefa — nevinna... Hrabě naříká, pláče a soptí hněvem... konečně káže žoldnéřům Gólu zdvihnouti a do lidomorny uvrhnouti... A zase se scéna mění... Viděti les a jeskyni, kde Genovefa se svým Bolestínem život tráví, — ale scéna jest prázdná, jen zdáli zaznívá troubení a pokřikování lovců. Náhle vyrazí z pravé strany laňka a za ní lovec hrabě Sifried... Laňka vklouzne do jeskyně, z které vystoupí Genovefa v rouše beránčím. Hrabě couvne, ale hned se zase přiblíží a pozná svou choť... Zajásá, a jásotem přiváben vystoupí z jeskyně Bolestín... Hrabě klesne Genovefě k nohám a prosí za odpuštění, ona mu promine a ukazuje synka Bolestína. Hrabě zatroubí, družina se sejde a on jim ukáže svou choť řka: „Ejhle, toť moje Genovefa a syn můj Bolestín!“ A opět se mění scéna... Místo lesa viděti nádhernou síň... Hrabě, Genovefa, Bolestín a četná družina sedí za stoly, hodujíce a naslouchajíce vypravování Genovefy... Hrabě rozlícen káže přivésti Gólu z lidomorny. Přivedou jej spoutaného v rozedraném šatě a s tváří skoro k nepoznání — a hrabě mu zvěstuje, že bude za trest čtyřmi voly nebo koni roztrhán... Genovefa však klesá choti svému k nohám, prosí za milost pro člověka, který jí byl život tak ztrpčil, a hrabě Sifried vyhovuje jejímu přání. Darovav lotru Gólovi život, káže jej navždy uvrhnouti do lidomorny... A ještě jednou, naposledy mění se scéna: jeviště představuje lidomornu... Gólo sedí ke zdi ukován na hrstce slámy, vedle něho stojí džbán a kolem pobíhají myši a peleší se hadi, ještěrky, žáby a jiní plazi, mravokárná to apoteóza, po které opona padá naposled. Ruch a šum v diváctvu jest tentokráte přímo ohlušující; potlesk po několik minut takměř neustává. Opona musí několikráte vzhůru — hrabě Sifried a především Genovefa se svým Bolestínem mlčky se uklánějí. Ale nic naplat — drobné i velké diváctvo hlučí a řve Genovefa musí ještě jednou promluviti. Mluví — patrně sama neví co říci — cosi jako díky za hojnou návštěvu a zve uctivým, skoro plazivým hlasem ku představení zítřejšímu... Teprve poté obecenstvo se rozchází, vlastně s hlukem a hlomozem se rozprchává. Před chvílí ještě hlava klidně vedle hlavy, nyní vše se hýbe; nohy i ruce, dásně i jazyky... Šumot, lomoz, hluk, brebentění a jednotlivé výkřiky — vše splývá v nevylíčitelný chaos... Jenom Vavrouškovic stojí posud ještě na bedně bez pohnutí. Skoro vytřeštěný zrak jest neodvratně upřen na oponu, jako by čekal, brzo-li se zase vyhrne. Co se dělo ještě před chvílí v jeho duši, nelze skoro ani nastíniti, a přece to možno jedinou větou označiti: iluze byla úplná... Prvopočáteční podivení nad tak mnohým nevídaným a neslýchaným ustoupilo prodlením hry úplně do pozadí... Hošíkovi se zdálo, že děje se vše skutečně, a právě jen tak, jak díti se musí... Občas šlehla sice i nyní ještě duší mírná pochybnost; ale účinek jednotlivých výjevů a slov, kterým úplně rozuměl, obzvláště účinek scén závěrečných, kdy jednotlivé nitky děje, snah i konečných výsledků jejich začaly se sbíhati v jediný proud, čelící k pointě, byl na nezkušenou a iluzím všeho druhu posud ještě přístupnou mysl hošíkovu neobyčejně mocný. Zpočátku cítil pouze lítost a soustrast s osudem nevinně trpící Genovefy a ještě nevinnějšího ubožejšího Bolestínka. Při některých scénách, obzvláště když Genovefa sama přitlumeným a dojemným hlasem hoře své líčila a naříkala, bylo mu tak bolestno, že se mu tajil dech a srdce křečovitě oužilo. Poznav pak, že jedině Gólo jest příčinou všech útrap Genovefiných, nemohl se ubrániti palčivému, posud ještě skoro neznámému pocitu mravní rozhorlenosti a nenávisti. Gólo byl mu v nejvyšší míře odporen; zdálo se mu, že to netvor nejhroznějšího druhu. Bylo mu teskno, ba skoro úzko, když se netvor ten objevil na scéně a mluvil, ale jakmile zmizel, neb aspoň umlknul, hned se mu uvolnilo. Největší radost pocítil, když jej konečně hrabě Sifried kázal potrestati. Avšak lidomorna zdála se mu býti trestem příliš mírným — roztrhání koňmi nebo voly bylo by mu způsobilo potěšení přímo svrchované. Nechápal, jak se mohla Genovefa za takového netvora přimlouvati; nechápal, jak mu mohl spravedlivý hrabě Sifried trest smrti prominouti, — on sám by byl Gólu na kusy roztrhal... Zatím byl se sál skoro úplně vyprázdnil. Hošík však posud ještě stojí na svém místě, dívaje se v neurčité prázdno. Duši jeho naplňují obrazy, jež byl právě viděl, a budí podivné, ovšem víceméně neuvědomělé mlhavé reflexe. Náhle jej kdosi z dumání vyrušil. „Copak tu ještě čumíš?“ ozval se drsný hlas nablízku. „Nevidíš, že už je po komedii?“ Hošík se napolo obrátil a pohlédl na muže, který jej tak nevlídně oslovil. Poznal jednoho ze sousedů, který měl nehrubě chvalitebný zvyk, že dětem, kdykoli je potkal, buď pohrozil, nebo jinak strachy naháněl. V mžiku oka seskočil hošík s bedny, ale zůstal stát a zadíval se ještě jednou na spuštěnou oponu. Nikdo si ho již nevšímal. Oslovivší jej soused popošel ke dveřím, v nichž se tlačilo poslední drobné publikum, kdežto někteří sousedé sedí již za stoly u plných nebo zčásti vyprázdněných džbánků jako kdy jindy. Hošík ještě chvíli postál, načež i on se obrátil instinktivně k odchodu. Vyšel zcela bez překážky; byltě z dětí i oněch, kteří byli přišli jen na komedii, — posledním. Octnuv se na dvoře rozhlédnul se kolem. Bylo tu jako zvečera, toliko s tím rozdílem, že mezi vraty a před nimi bylo viděti rozcházející se publikum a že asi v polovici dvora, kam totiž padaly paprsky před chvílí z mraků se vyhoupnuvšího měsíce, lesklo se vše stříbrným jasem. Vůz komediantů stojí na témže místě, kde se byl dopoledne zastavil. Ohyzdný chundelatý pinčlík na šňůře pod vozem pobíhá jaksi nepokojně, jako by toužil po svobodě, — a v plném jasu měsíce má vše ráz nevýslovně poetický. Vtom si hošík připomenul, žeť už noc. I obrátil se ke vratům, poskočil a uháněl k domovu. Musil přes celou vesnici až na nejzazší její konec a proběhl vísku v několika minutách. Na cestě předhonil několik tlup publika. Ale ničeho a nikoho si nevšímaje, zastavil se konečně přede dveřmi staré vetché chatrčky. Byl udýchán; ale přece bez odkladu sáhl po petlici, by otevřel. V témže okamžiku zaštěkal nedaleko pes. Hošík se ohlédl nazpět a zrak jeho zakroužil po krajině. Před ním rozkládá se skoro celá víska v plné měsíční záři. A hoch poprvé v životě svém pociťuje mlhavý dojem lunojasné noci s veškerou nevystihlou poezií její. Stojí jako přimražen. Až dosud znal rodnou vísku jen za dne; v noci, neřkuli pak v noci tak čarokrásné jako právě teď, nebyl ji posud ještě nikdy spatřil. Posvátný noční klid, rušený jen chvílemi ševelem listí, působí naň kouzlem přímo neodolatelným. Jest mu, jako by se byl octnul v začarovaném kraji; kdesi, kde žijí jen ti šťastní princové a princezny, o kterýchž byl v pohádkách slyšel vypravovati. Zdá se mu, jako by býval až dosud slepým a nyní náhle jasně prohlédl; jako by až dosud nebyl ani tušil, že jest svět — totiž rodná víska — tak krásná, jak ji právě vidí; slovem, bylo mu jako člověku až dosud skoro otupělému, když jej náhle cosi příjemně vzruší. Dlouho stál nepohnutě, nejsa sobě skoro ani vědom, proč a kam se vlastně dívá. Zrak jeho těkal po krajině. Brzo zabloudil až k strmým skalinám v dáli, kde černal se sosnový les, brzo kroužil po vesničce od chatrčky k domku, od domku ke dvorci, by hned poté utkvěl na okamžik na postříbřené hladině veského rybníčku, a sledoval pak stříbrnou pásku potoka, jenž vina se jako had lučinami, v dáli jako stříbrná nit se ztrácí. Zdá se mu, že od čarokrásného obrazu není skoro ani možno se odloučiti. Díval by se snad až do rána i déle, kdyby mohl. Byl však vyrušen. „Jeníčku! Jeníčku!“ zavolal kdosi mdlým a sípavým hlasem z chatrčky. Hošík se obrátil k oknu a spatřil v plné záři měsíce vráskovitou tvář stařeny s výrazem nevýslovně úzkostlivým — babičku. „Jeníčku! Jeníčku!“ zaúpěla stařenka ještě jednou a úzkostlivěji nežli předtím a zaťukala prstem na okno. Hošík prudce se obrátiv sáhl po petlici, otevřel dvéře a jak ouhoř vklouznul do chatrče – – – Vavrouškovic Jeník byl ubožáček. Chudé děti pohorských vesniček vůbec nemají ustláno na růžich; ale k tomuto dítěti zachoval se osud přímo s krutostí. Otec jeho býval za svobodna vorařem. Opustiv v dvacátém roce věku svého rodnou vísku, kde byl dřevařil, plahošil se po deset roků po světě, vlastně jen po vorech na Vltavě jiného světa neznal — a vrátil se pak zase do rodné vísky, kde začal dřevařit jako dříve. Vrátil se, jako byl odešel, — v prostém, skoro rozedraném šatě z hrubého plachtového plátna a bez groše. Nebylť si praničeho zachoval a byl rád, že aspoň život, ovšem trudný a skoro bezradostný, uhájil. Byl statný muž, zdravý a silný — skály by byl mohl lámat, jak o něm ten neb onen starý kamarád říkával. Ale nablízku rodné vísky podobného zaměstnání nebylo a Vavroušek musil vzíti útočiště ku práci, kterou si byl již jako mladík několik krejcarů denně vydělával, — k vypomáhání při mýtění lesa. Pracoval pilně a svědomitě; z dělníků málokterý se mu vyrovnal, a byl — spokojen. Byltě to co do povahy jeden z oněch podivuhodných tvorů, jež byla sice příroda obdařila zcela zdravými smysly, tudíž i dosti bystrým rozumem, ale kteří přes to vše, že vidí zcela jasně nesčetné nesrovnalosti společenské, mají za to, že vůbec ani jinak býti nemůže. Byl dobrotisko v nejširším toho slova smyslu. Po dva roky žil bezpříkladně jednotvárně a byl by tak zajisté žil i nadále, kdyby nebyla náhoda život jeho posavadní aspoň poněkud změnila. Vraceje se kdysi podvečer z práce do rodné vísky potkal na pokraji lesa asi dvacetileté děvče, ubírající se s nůší na zádech do lesa. Bylo to sice prosté děvče jako tisíce jiných: chudobné a nehrubě sličné; ale z osmahlé tváře a zejména z temně modrých, skoro snivých očí zářila přímo nevylíčitelná dobrota. Pozdravila obvyklým způsobem, Vavroušek poděkoval — a oba šli svou cestou dále. Po několika krocích však se Vavroušek mimoděk zastavil a ohlédl. Náhodou ohlédla se i dívka. „Čípak jsme, panenko, — he?“ ozval se Vavroušek skoro drsně. „Papouškovic,“ odpovědělo děvče obrátivši se zcela a zůstavši státi. „Aj, aj!“ zadivil se Vavroušek. „Maminku znám; ale vás ne —jakpak to?“ „Byla jsem po tři léta v Zálesí u tety, kde jsem sloužila,“ vyložilo děvče. „A teprv dnes jsem se zas vrátila.“ „Aj, aj!“ podivil se poznovu Vavroušek. Chvíli nevěděl, co by dále pověděl nebo na co by se optal, — posléze pravil: „Nu — pozdravujte maminku!“ Nato se obrátil a ubíral dále k domovu, kdežto děvče v několika vteřinách zmizelo v lese. Prostinké a všední toto nahodilé setkání nezůstalo bez následků. Mimoděk, ba snad i proti své vůli, připomenul si Vavroušek děvče prodlením večera několikráte — ba více, i v noci se mu o něm zdálo. Následujícího dne však na ně již nevzpomněl. Ale když se podvečer domů vrátil, do bídné chaty, v které žil v podnájmu, a zasedl k oknu a díval se bezmyšlenkovitě oknem na náves, spatřil Papouškovic dceru, jak ubírá se s konví pro vodu. Díval se, až došla k okovu, až vody navážila, do konve nalila a s plnou konví zase odcházela — aniž by se byl pohnul. Ale když zacházela kolem rohu chatrče, za kterou byla chatrč Papouškových, mimoděk vstal a nahnul se z okna. Děvče zašlo. Vavroušek zase usedl a mimoděk vzpomínal na děvče hezkou chvíli. Této noci však se mu o děvčeti již nezdálo. Spal klidně a tvrdě, jako by ho do vody hodil. Zato vzpomínal na děvče následujícího dne při práci nejinak nežli jako na dobrého kamaráda, slovem, v duši jeho počínala zcela prostým a přirozeným způsobem klíčiti neuvědomělá náklonnost. V několika dnech — u lidí Vavrouškova rázu jinak nebývá — dozrálo znenáhla vzpomínání v určité rozhodnutí. Vavroušek potkav v neděli přede mší starou Papouškovou před kostelem, zastavil ji. „Pozdrav pánbů, Papoušková,“ prál s tak podivným úsměvem, jako by chtěl bůhvíco krásného a příjemného povídat. Papoušková poděkovala. „Jak se máte?“ počal Vavroušek. „Chvála pánubohu — taktak!“ zní odpověď. „A dcera?“ „Taky jen taktak...“ Tím byla pro okamžik látka hovoru úplně vyčerpána. Vavroušek stál mlčky a skoro rozpačitě, jako by nevěděl, co a jak dále povědít nebo na co a jak se ptáti. Stará Papoušková pak, s kterouž byl Vavroušek od té doby, co se byl zase do rodné vsi vrátil, nikdy nemluvil, neměla ani tušení, proč ji oslovuje, a čekala trpělivě, co asi dále pronese. Konečně se Vavroušek rozhodl řka: „Víte co, Papoušková? — Vyřiďte své dceři, že ji pozdravuju... A chce-li si mne vzít, že si ji vezmu, — aby mi jen dala vzkázat.“ Vráskovitá tvář staré Papouškové udivením se protáhla. Chtěla něco pronésti; ale Vavroušek pozdraviv odstoupil k lidem do kostela vcházejícím, takže Papouškové nezbylo než odpovědíti: „Vyřídím, vyřídím!“ Po obědě přišla stará Papoušková k Vavrouškovi s vyřízením své dcery sama. Dcera svolila a v několika týdnech byl Vavroušek ženat... A neprohloupil, jak sousedé a kamarádi říkali. Stará Papoušková měla svou chaloupku a něco polí. Vavroušek přestěhoval se z podnájmu jaksi do vlastního a žil nyní s dobrou ženou a s předobrou tchyní pod jednou střechou. Jinak se v životě těchto tří lidí v podstatě pranic nezměnilo. Žili i nadále týmže způsobem jako dříve. Byla to rodina v jistém ohledu přímo vzorná. Tré andělů, bylo by se mohlo říci, kdyby název ten hodil se na lidi tak prostoduché, tak obyčejné a duševně skoro obmezené. Duševní obzor jejich byl tak uzoučký, že nesahal, abychom tak řekli, skoro ani přes práh chaty, kterou obývali. Ale srdce jejich právem zasluhovala jména srdcí démantových. Mladá Vavroušková, jak běžná fráze dí, kuřeti neublížila; Vavroušek pak byl muž tak dobrý a trpělivý, že by jím byl mohl „ďábel“, jak kdysi jeden z kamarádů prál, „skály rozorávat“, kdežto tchyně, nemajíc s pověstnou povahou tchyní vůbec pranic společného, dobrotou srdce dceru i zetě svého takořka překonávala. Byla to žena duševně obmezená; ale srdce její bylo vzácný skvost. Vbrzku stal sejí dobrý zeť v pravém slova smyslu synem, z čehož plyne, že život těchto tří prostých lidí, kteří nečinili na život vůbec takořka pražádných nároků, utvářil se zanedlouho nadmíru příznivě. Možno-li u lidí tohoto druhu, kteří spíše pouze živoří, nežli žijou, mluviti o štěstí, byli tito tři lidé svrchovaně šťastni... Avšak štěstí lidské jako vůbec vše, co podléhá změně, bývá vrtkavější, nežli se člověku zdá. V rodině Vavrouškových netrvalo nežli několik měsíců. Jedna z oněch děsně krutých náhod, proti kterým jest i nejmocnější člověk úplně bez obrany, změnila štěstí Vavrouškových v pravý opak — ve svrchované neštěstí. Vavroušek porážeje na sklonku šestého měsíce po své svatbě věkovitou sosnu v lese, byl silnou větví kácejícího se stromu udeřen do hlavy a zůstal bez sebe ležet. Soudruzi v práci odnesli jej domů; ale statný muž vědomí již nenabyl a prodlením dne a noci zemřel. Zena i tchyně plakaly sice, div pláčem neosleply. Ale což platno veškeré hoře, když se jím nic nenapraví! Vyplakaly se konečně a oddavše se s tichou rezignací v nezbytnost, plahočily se životem jako druhdy... Na sklonku pátého měsíce po smrti Vavrouškově stala se v rodině podstatná změna. Přibylť jí červíček, statný zdravý hoch, kterému dáno na křtu jméno Jan. Avšak k dovršení neštěstí počala mladá matka churavěti. Vzpírala se sice chorobě, seč byla; snažila se později pracovati, jako byla druhdy pracovala. Ale proti chorobě její nebylo léku — chřadla a slábla, takže asi po půldruhém roce dochřadla. Stará, předobrá babička zůstala se svým nedospělým vnoučátkem osiřelá. Piplala se s ním, jak sama říkávala, jak jen vůbec bylo možno, a také je vypiplala. Hošík byl zdráv a vůčihledě sílil, což babičce působilo potěšení největší. Pečovala o něj přímo vzorně, možno-li totiž slova toho užiti o stařičké ženě, která mnohdy ani nevěděla, kde vzíti sousta chleba k ukojení hladu. V první době ještě si něco přivydělala. Vypomáhala sousedům na poli a jinak se přiživovala. Nicméně asi po čtyřech letech, když síly stařeniny vůčihledě ochabovaly, byla nucena odprodati i nepatrné své políčko — a později i chatičku. A když pak prodlením necelých dvou let i tato výpomoc došla, byla nucena bráti útočiště k milosrdenství lidskému a žila od té doby takořka jen z milosti sousedů. Přičiňovala se sice i nyní ještě dle možnosti, oplácejíc dárky milosrdenství různými službičkami; avšak službičky ty byly tak nepatrný, že hrubě ani za řeč nestály... Ubohá babička byla — žebračkou – – – Takovou byla rodina hocha, kterého jsme o jeho návštěvě divadla marionetářského sledovali. Netřeba snad ani dokládati, že dosah všeho toho, co jsme byli právě naznačili, hošík vůbec ani nechápal. Byltě doposud v onom věku, kdy nezkušená duše nemá pro podobné hrubě ani smyslu. Byl to dobrý, tichý hoch, nelišící se valně od dětí jeho stáří, leda snad větší mírou trpělivosti a jakýmsi bezpečným oddáváním se v nezbytnosti všeho druhu, přirozený to výsledek všeho toho, co jsme o něm a poměrech, v kterých žil, napověděli. Také ve škole nad jiné nevynikal. Byl pozorný, způsobný a poměrně dosti chápavý; ale vším tím vyrovnali se mu jiní úplně a v mnohém jiném jej také překonali. A chceme-li mermomocí udati nějakou charakteristickou známku, kterou se od svých spolužáků lišil, musíme se spokojiti výrokem učitelovým, jenž kdysi pravil, že bývá hoch někdy zapomnětlivý, začasté snivý a zamyšlený. Jinak žil hoch jako ostatní děti veské. Hrával si a skotačil, kde se naskytla příležitost, a větší část času prolelkoval. Vším tím lze si také vysvětliti, že téměř ani nechápal, proč pokašlávající babička v poslední době tak často skoro až křečovitě se rozkaflává; proč tak namáhavě z místa na místo se belhá a tak často popoléhá. Věděl, že postonává. Věděl a sama babička mu několikrát napověděla, že snad přece už umře. Ale co jest vše to dítěti jeho věku? Vyslechne to, někdy se mu vkrade i slza do oka; ale —jakmile se obrátí, zapomene, jako by vše, co bylo právě slyšelo, nebylo vůbec ani možno. A tak stalo se i podvečer, když odcházel z chaty, aby se zpozdálí na komedii podíval... Babička ležela na bídném loži a zavolala ho. Jeník se připlížil k loži a zadíval se babičce ve vyhaslé oko. „Copak chceš, babičko?“ optal se po chvíli, když babička mlčela. „Nic, nic, Jeníčku,“ odpověděla babička namáhavě, a chvějící se ruka její snažila se dosáhnouti ruky hochovy. Hošíkovi neušlo, že má babička plné oči slzí. „Copak ti je, babičko? Vždyť ty pláčeš!“ ozval se. Srdce se mu zoužilo a slza drala se i do jeho oka. — „Nic, nic, milé dítě, — nic mi není,“ zašeptala matným hlasem babička. „Jdi jen, jdi! A brzo se vrať — abych ti tu snad – –“ Nedořekla; prudký kašel přerušil jí řeč. Hoch chvíli ještě postál, a když pak babička pokynula rukou, by šel, otočil se, poskočil a vyběhl z chaty... Připomenul si babičky, jak víme, jen jedinkrát, když odpovídal komediantce. Duše jeho dlela ve světě zcela jiném – – – A teprve když vklouznul do chaty, byl zase vrácen skutečnosti. Octnul se v jedné z oněch bídných, brlohám podobných sedniček, o nichž nelze takořka nic jiného pověděti, nežli že poskytujou jakési ochrany pouze před nejnepříjemnější nepohodou. Druhdy pěkně upěchovaná, nyní však vyšlapaná hrbolatá podlaha, zčernalé hambálky, velká, polopobořená kachlová kamna, v kterých se už po léta netopilo, vedle kamen ohniště s připravenými dračkami a loučí, pod ohništěm něco klestí, po pravé straně pak polička s několika hliněnými talíři a hrníčky; dále rozviklaný stůl o třech nohách opřený v koutě o stěnu, podle stolu lavice a před ním červotočinou prožraná stolice; v druhém koutě cosi bídnému loži podobného: jakási pryčna se slamníkem a hadrovitými houněmi a za ložem stará truhla — bylo vše, čeho si člověk v sedničce za jasného dne na první pohled všimnul. Dodáme-li, že nad ložem viselo, vlastně bylo na stěně přilepeno několik primitivních obrázků svátých a světic, dále černý, odřený rám starého zrcadla se zbytkem zaprášeného skla a za rámem několik snětí svěcených kočiček a dva zvadlé věnečky — u černých, rozpraskaných, na petlici zavíraných dveří hliněná kropenka a nade dveřmi dřevěný jak uhel černý krucifix s nejneumělejší podobou Kristovou, jaká kdy vyšla z rukou nejnemotornějšího učně řezbářského, — upozornili jsme na vše, co mohl člověk v jizbě vůbec vypátrati. V okamžiku, kdy hošík do sedničky vklouznul, ovšem bylo lze většinu předmětů těch rozeznati jen jako v mlze. Panovaloť v jizbě ono divuplné stříbrošero, jakýmž měsíc v úplňku krášlí a idealizuje i zákoutí nejodpornější a nejhnusnější. Široká prouha měsíčného světla, vnikajíc oknem dovnitř, táhla se totiž od okna až ke kamnům a dveřím, stříbříc takto podlahu a zčásti také lože, kdežto ostatní předměty stopeny byly v modravém stříbrošeru nevylíčitelného odstínu. Přes všechnu chudobu, ba bídu, bylo tu nevýslovně poeticky... Není žádné pochybnosti, že zvláštní toto osvětlení nezůstalo aspoň v prvních okamžicích bez dojmu na hošíka. Překročiv práh a zavřev za sebou, zůstal nerozhodně u dveří státi. Zrak jeho zakroužil po jizbě a utkvěl na temné ženské postavě, která stojíc u okénka, držela se jednou rukou stěny, kdežto druhá, držíc povykasanou sukni z pytloviny, visela podle těla, jež se chvělo, jako by jím zimnice lomcovala. „Babičko!“ ozval se hoch po chvíli nesměle, jako by se bál důtky, že nedostál slovu. Babička chtěla odpovědít; ale hlas jí vypověděl službu. Zachroptěla a křečovitě se rozkašlala. „Nehněvej se, babičko, že jsem byl na komedii,“ počal hošík. Namáhavě, ba s napětím všech sil snažila se stařena odpovědít —; ale hoch nevyrozuměl nežli slovům: „Ah, vždyť já se nehněvám —Jeníčku... Tys hodný… Ale měla jsem starost — to víš...“ — Pronesla slova ta sípavě kašlajíc, jako by sejí dech oužil. Hoch ruče přiskočil, chtěje se k ní přituliti. Babička se pohnula, chtěla učiniti krok kupředu; ale zavrávorala — Naštěstí zachytila se jednou rukou zase o stěnu a druhou o rámě hošíkovo. Chvíli tak postála. Dech její byl těžký, namáhavý, chraptivě sípavý. Zdálo se, že ji i paměť opouští. Třásla se jak osika, kolena pod ní klesala... Náhle se vzpamatovala. Pustivši se hocha, opřela se oběma rukama o stěnu a potácivým krokem šourala se pomalu a namáhavě podle stěny k loži... Po několika minutách je dosáhla; ale již neměla síly na ně vylézti. „Shoď mi — Jeníčku, — houni — sem — na zem!“ vydralo se jí sípavě v delších přestávkách z hrdla. Jeník, jenž ji byl na vrávoravé cestě od okna k loži mlčky provázel, uposlechl. Shodil houni z lože a prostřel ji podle stěny. „Tak — tak, dušinko,“ sípala chvějící se stařena. „Teď mi jen pomoz kleknout...“ Hoch pomohl; ale stařena v pravém toho slova smyslu sklesla na houni jako bez vlády. Hoch k ní poklekl. Chvíli panovalo v jizbě hluboké ticho, rušené jen těžkým, sípavým dechem stařeny a občas prudkým kašlem. Posléze se opět vzpamatovala. „Nohy mi zebou,“ mluvila trhaně a jako v snění; „přikryj — mi —je — něčím —Jeníčku — můj — drahý— drahý...“ Hoch vyskočil a přinesl nějaké hadry z kouta pod stolem. Zavinul do nich babiččiny nohy a zase u ní poklekl. „Tak, tak — milý hochu, — tak!“ blabolila trhaně stařena. „Snad se zahřeju — aspoň nohy... Ach! A ty, prosím tě, — vyskoč si jen na postel — a spi — spi! O mne se nestarej —! Přespím to — na zemi a ráno bude zas dobře...“ A zase se rozkašlala — prudce a křečovitě. Chvíli hoch váhal. „Jdi, jdi — drahá duše!“ sípala stařena a třesoucí se studená ruka dotkla se ruky hošíkovy, jako by ji chtěla pohladiti. „Jdi jen, jdi! Lehni si!... Já už taky — budu spát...“ Teprve nyní hoch se vztyčil. „Pámbů dobrou noc, babičko!“ pronesl jasným, zvonivým svým hlasem. V následujícím okamžiku seděl již na pelesti lože, zouvaje boty a svlékaje se. Po několika minutách převalil se na lože na prostý slamník a přikryl se houní. „Už — spíš?“ ozvala se po chvíli babička zřetelněji nežli předtím. Hoch nadzvedl hlavu a optal se: „Povídáš něco, babičko?“ „Ne — ptám se —jen, — spíš-li už!“ zaúpěla stařena namáhavé. „Ještě ne!“ odpověděl hoch. „Teď se jen ještě pomodlím a usnu hned.“ Babička se již neozvala. — Hoch položil zase hlavu a přitáhl si houni až po krk. Poté se začal šeptmo modliti a na babičku pozapomněl. Teprve když se domodlil a slyšel těžký, nyní skoro příšerný dech babiččin, začal se jí zase v duchu obírati. Avšak co se právě dělo, opakovalo se v právě minulých dnech již několikrát, a hochovi ani nenapadlo, že může jinak býti... Po několik minut míhaly se ještě před duševním jeho zrakem různé mlhavé obrazy z divadla, mezi kterýmiž obraz babiččin jen jako stín poletoval. Nato začal dřímati, až posléze usnul... Babička nespala. Víčka očí jí sice zapadla mdlobou a vysílením; ale křečovitý kašel a spojené s ním popichování v zádech každou chvíli ji probouzely z dřímoty. Někdy se jí zmocnila i úzkost skoro smrtelná a — jižjiž chtěla zavolat hocha... Ale přece se přemohla a neučinila tak. — Minula asi hodina... Zatímco stařenčina úzkostlivá polodřímota přecházela vždy více v mrákotnou otupělost a sípavý dech její vždy namáhavěji a dutěji se ozýval, zapřádala se duše hošíkova v příjemné, ba luzné sny... Zdálo se mu, že stojí kdesi na zeleném palouku obklopeném mírnými, černým lesem porostlými chlumy a dívá se směrem, kde vysoko nad vršiny vyčnívají špičaté, divně roztrhané, lysé skály jako skalné město s nesčetnými podivnými domy a takovými též věžemi. Kolkolem bylo plno lučního kvítí nejrozmanitějších barev a tvarů a vše lesklo a třpytilo se v divuplném světle, ačkoli na jasné obloze nebylo po slunci ani památky. Jak se tam octnul, nevěděl, ba nedivil se tomu. Bylo mu nevýslovně klidno — asi jako člověku po dosažení nejvřelejšího přání, když už bylo první radostné rozčilení úplně minulo a v duši rozhostil se pocit svrchovaného uspokojení. Náhle se mu zdálo, jako by se kyprá tráva zeleného koberce v přímé čáře před ním začala pomalu rozstupovati, — a dříve nežli pochopil, co se vlastně děje, spatřil před sebou žlutým pískem posypanou úzkou stezku, vedoucí v přímé čáře až ku vzdálenému zalesněnému chlumu a po tomto skrze sosny, jedle a borovice až na jeho témě. Mimoděk dal se volným krokem po stezce. — Nenapadlo ho, že by měl nebo mohl někam dojíti. Vůbec praničeho nechtěl, ale přece vykročil a ubíral se po stezce, jako by jej neodolatelná moc kupředu hnala. Zpočátku krokem volným, později vždy rychleji, až se dal posléze do běhu... Běží chvíli, aniž by věděl proč. Toliko mlhavá jakási pohnutka kmitla jeho hlavou: jako by chtěl doběhnouti vršiny, ba dostati se na její temeno a rozhlédnouti se odtud dále na skalné město v pozadí. Avšak vzdálenosti mezi místem, z kterého byl vyšel, a úpatím chlumu neubývá...  Běží tedy vždy rychleji — běží úprkem — ale přes to vše, že se mu zdá, jako by již běžel hodinu a déle, nepozoruje, že by se byl vršině přiblížil... Bezděky mírní krok, až se posléze zastavil. Zrak jeho jest neodvratně upřen na rovnou stezku, vedoucí patrně kamsi v neznámý svět. Zdá se mu, že co se bylo právě stalo, není vůbec ani možné: nechápe, a přece vidí před sebou podivnou, jako začarovanou stezku... Náhle pozoruje, že nedaleko od místa, kde právě stojí, odděluje se od stezky přímé několik steziček vedlejších, ale v nesčetných a velkých oklikách k úpatí vrchu, ba až na jeho temeno vedoucích. Nechápe i toho, ba diví se, že stezek těch už dříve nepozoroval; ale nenapadá ho, že by snad po některé z nich došel cíle dříve nežli po stezce zdánlivě nejpřímější a nejpohodlnější. A po chvíli zase se ubírá vpřed po téže rovné, ale nekonečné cestě, — nyní již s pevným úmyslem, že stůj co stůj musí doraziti aspoň k úpatí vršiny. Opět zrychluje krok, až se dává do útěku; ale s týmže výsledkem jako poprvé... Vtom mu napadá, že by snad mohl zkusiti cestu křivolakou... Bez rozpaků zahýbá k nejbližší a běží po ní osvěžen a posilněn. A jako zázrakem — v několika okamžicích jest na úpatí vršiny. Stana ohlédnul se. Za sebou vidí zdánlivě nepřehledný palouk a dlouhou klikatou cestu, kterouž byl v tak úžasně krátké době proběhl, kdežto stezka přímá zdá se býti tak kratinká, tak pohodlná, že nemůže pochopiti, proč se dal odstrašiti a volil cestu křivolakou... Ale v životě jinak není... Člověk volívá cesty nejpodivnější — bez odvahy nebo z nejnepředvídanějších, nejnahodilejších pohnutek... A tak i hoch ve snu... Sotvaže se obrátil, zdá se mu, jako by jej hnala nepochopitelná moc kupředu — do vrchu... A k nepochopení — opět volí místo přímé rovné cesty nejbližší stezku křivolakou, vedoucí lesem v pohodlných serpentinách bez namáhání až na temeno vrchu. A opět jako zázrakem — v několika okamžicích pozoruje, že jižjiž se blíží cíli, — k temeni, když náhle podivný a neodůvodněný sen mění svou fádní fyziognomii. Hošíkovi se totiž zdá, že neběží již po klikaté stezce černým lesem, nýbrž nejpodivnější zahradou, — růžovým parkem. Vysoké, sosnovité, dubovité a jiné stromy jsou samá růže. Červené, bílé a žluté růže jsou v převaze; ale kromě těchto vidí hoch na nejpodivnějších stromech a keřích viseti růže černé, hnědé, popelavé, karmínové, oranžové, fialové, modré, zelené, slovem, všech možných barev a nesčetných jich odstínů. Dřívější pryskyřicové ovzduší změnilo se v růžovou vůni nevylíčitelné lahody. Hošíkovi je tak milo, tak svěže, tak nevýslovně klidně a spokojeně, jako by měl každou chvíli zajásati. Vtom doběhl nejvyššího temene. Obzor se rychle šíří. Již domnívá se viděti v dáli nesčetné množství velkých i menších sněhobílých domů, lesknoucích se jako zrcadla... Náhle slyší, že jej někdo volá jménem... Ustává v běhu... Volání, ale přitlumené a chroptivě sípavé, se opakuje... Vtom probírá se hoch ze sna a teprve pochvíli pozoruje, že leží na slamníku v chudičké jizbičce. Měsíc, jenž se byl již valně k západu nachýlil, tvoří posud ještě širokou stříbrolesklou prouhu, která však se byla zatím přišourala až k loži a dobrou jeho polovici svým divuplným svitem postříbřila. V jizbě panuje hluboké ticho. V prvních okamžicích, kdy míhají se před duševním zrakem hošíkovým ještě poslední obrazy, jež mu byla obraznost právě ve snu vykouzlila, není mu to nikterak nápadno — zdá se mu, že vůbec ani jinak býti nemůže. Vbrzku však působí ticho svou neobvyklostí úzkostlivě... Duší hošíkovou šlehla vzpomínka na babičku, jejíž těžký dech a křečovitý kašel jej v poslední době častěji probouzel. Naslouchá se zatajeným dechem, zaslechne-li aspoň babiččin dech. Avšak hluboké ticho neruší nejmenší šelest. S úzkostí hošík se vztyčuje a nahýbá se přes pelest. Stříbrná prouha měsíční záře oblévá naznak ležící babičku. Vráskovitá, druhdy vždy starostlivá tvář jeví klid takořka zkamenělý. Oči zdají se být zamhouřeny. Osvětlení však jest přece jen jaksi chvějivé, a proto klamné. Hošíkovi se zdá, že pozoruje, jak se prsa stařenčina volně zdvíhají... A právě tak ruče, jako se byl vztyčil, zase uléhá, a přikryv se houní, zamhuřuje oči... témže okamžiku mizí obraz babiččin a před duší míhají se kaleidoskopicky obrazy jiné... Vidí opět marionety... Podivní ti pídimužíci a pídimuženky míhají se před duševním jeho zrakem jako svatojanské mušky brzo jasně, brzo mlhavěji... Většina však nemá proň žádné zajímavosti — jen dobrá, laskavá hraběnka, s jejímž osudem byl před několika hodinami tak vřelou soustrast pocítil, zdá se mu býti čímsi tak mile a vábně podivným, že ani nechápe, proč by právě jen pro ni neučinil vše, čeho jest vůbec schopen... Vtom připomíná si opět babičku — tu dobrou, trpělivou babičku, která neumí nežli hýčkat a laskat a líbat, která nezná příkrého slova, která neumí ani hněvivě pohlédnouti. A při vzpomínce té se mu zdá, že babičku přece častěji pohněval, že nebyl vždy tak hodným a poslušným, jak mohl, ba více — v duši jeho začíná instinktivně klíčiti úmysl, jakého se do sebe až posud ani nenadál, — úmysl, že babičku nikdy již nezarmoutí, že bude nyní sám tak hodný, dobrý, tichý a trpělivý jako ta podivná pídihraběnka, která byla tolik hoře a zármutku zakusila, a přece zůstala dobrou a laskavou... Vše to ovšem duší jeho jen jaksi mlhavě kmitlo, jako by v temnou jizbu zapadl na okamžik matný zásvit denního světla a hned zase zmizel... Představy začaly se haliti v mlhu — dřímota se hlásila opět ku svému právu... V několika minutách spal již zase jako předtím, obraznost mu opět kouzlila fantazmagorické obrazy. Zdálo se mu, že sedí kdesi na povýšeném místě a dívá se v zamženou krajinu. Zpočátku neviděl nežli ploužící se mlhy. Pomalu však se mlhy rozptylují a z poloprůsvitného závoje vystupuje čarokrásná zahrada a v pozadí jejím velký bílý dům s podivnými věžemi, asi tak, jak to byl hoch zdrobněle viděl na divadle... Dlouho se dívá z místa na místo — tu na nějaký podivný strom s přepodivnými květy a ještě podivnějším ovocem; tu na některou krásnou květinu, která pestrostí svých květů nebo brčálovitým zelenem svých listů pozornost vábí... A vše zdá se býti tak milé, tak utěšené, jako by bylo stvořeno jen k radosti a potěše každého, kdo jest radosti vůbec schopen... Náhle se mu zdá, že se před bílým domem cosi mihlo. I upřel tam zrak svůj pozorněji — a po chvíli vidí, kterak po sněhobílých schodech sestupuje do zahrady štíhlá ženská postava v bělostném rouše... Napjatě sleduje každé její hnutí; vidí, že sestupuje pomalu, krokem skoro plíživým, jako by byla pohřížena v hluboké myšlenky. Tvář její jest zahalena bílým závojem... Vtom —jak už ve snu se děje — stojí bílá paní přímo před hošíkem. Hoch cítí, jak se mu žene krev do lící. Jeť mu, jako by byl dopaden při nějakém skutku, za který se musí styděti; ale přece je mu jaksi volno, jaksi nevylíčitelné milo, jako by byl překvapen kýmsi, kdo mu neublíží. Vtom odhrnula bílá paní bělostný závoj a hošík spatřil před sebou mladou, čarokrásnou ženu se zarůžovělým líčkem, hlubokým modrým okem a bohatým plavým vlasem... Výraz tváře jeví laskavost a dobrotu přímo nevystihlou. Sladký úsměv pohrává kolem svěžích rtů a oko jest upřeno na hošíka s onou jemnou sladkostí, s jakou jen nejvzornější matka dovede se dívati na nejmilejší dítko. V podivném pohledu tom spočívalo tolik kouzla, že hošík nemohl zraku svého odvrátiti. Díval se v oko to s onou dětinskou důvěrou, která nečeká oklamání ni odmítnutí, a bylo mu přitom nevylíčitelně slastno. A poprvé v životě svém pocítil divuplné kouzlo dobroty a lásky, jak se mu zdály vtěleny v bytosti před ním stojící, — poprvé cítil, že vše, z čeho se byl až dosud těšil a radoval, nevyrovná se ani zdaleka slastnému vědomí, že jsme nikomu neublížili, nikoho nezarmoutili... Tak díval se v něhyplnou tvář divuplné bytosti. Zdálo se mu, že ji už kdysi viděl; ale nemohl se upamatovati, kdy a kde... Mlčel jako mlčela ona. Zdálo se mu, že jí rozumí, jako rozumí ona jemu. Vtom šlehla duší jeho myšlenka, že to táž dobrá hraběnka, kterou byl na divadle spatřil a s jejímž osudem byl tak vřelé účastenství pocítil... témž okamžiku se však před duševním zrakem jeho vyhoupla postava jiná: odporný onen muž, jenž byl jejím neštěstím vinen... V mžiknutí změnil se slastný duševní stav v pravý opak. Duší hošíkovou zavířilo cosi jako hněvný odpor, ruka zaťala se mimoděk v pěst... Chtěl vzkřiknouti, ale hrdlo se mu úzkostí stáhlo – – – Vtom procitl – – – Snad ještě nikdy netanul mu žádný sen tak živě na mysli jako tento a sen bezprostředně předcházející. Přirozenoť. Večerními dojmy rozohněná obraznost byla tentokráte mocnější než kdykoli jindy, a právě jen proto snad kouzlila mu také obrazy neobvyklé a se skutečností bezprostředně předcházející toliko ledabyle a skoro možno říci jen obrazem závěrečným souvisící. Procitnuv zůstal ležeti. Babičku si sice připomenul i tentokráte; ale dojem snu byl tak mocný, že v následujícím okamžiku netanula mu na mysli nežli čarokrásná paní a odporný muž... Několikráte hocha i zamrazilo — tak mocnou byla představa poslední... Zanedlouho však se začaly představy zase mihati. Zamhouřil oči a usnul potřetí. Tentokráte však byl sen v nejvyšší míře mlhavý. A když pak hoch posléze poznovu procitnul, zpozoroval, že bílý den dívá se už okénkem v nuznou sedničku. Několik okamžiků naslouchal. V jizbě panovalo podobné hrobové ticho jako v noci, když byl poprvé a podruhé procitnul... Vtom si připomenul babičku — a střelhbitě seskočil z lože. Babička ležela na zemi naznak. Tvář její jevila nevylíčitelný klid — toliko oči byly strnule ke stropu upřeny... I poklekl a sáhl babičce na čelo... Bylo studené jako led. Babička byla už dávno mrtva. Co jsem byl právě vypravoval, jsou prostinké vzpomínky člověka, s kterýmž jsem se v letech sedmdesátých náhodou seznámil. Vynasnažil jsem se opakovati je způsobem, jak mi byly vypravovány, a proto budiž mi prominuto, že odchylujou se nápadně od způsobu, jakým vypravovatelé obyčejně čtenáře bavívají. V době, když jsem se s člověkem této prosté minulosti seznámil, byl jsem dramaturgem Zemského divadla českého, jehož ředitelem byl tehdá Němec Rudolf Wirsing. Kdysi přivítal mne ředitel v ředitelském tuskulum s nápadně kyselou tváří. Na první pohled jsem poznal, že zběhlo se v zákulisí nebo mimo ně cosi opravdu mrzutého, když byl i starý, jinak skoro úlisně vlídný a v pletichách zákulisních vždy chladnokrevný ředitel zjevně z duševní rovnováhy přiveden. Nemaje však ve zvyku starati se o věci, do kterých mi ničeho nebylo, odbyl jsem si s obvyklým klidem svou dramaturgickou povinnost, tj. podav řediteli po německu psaná dobrozdání o několika nových kusech, jež mi byly k posouzení dodány, položil jsem knihy na psací stůl a vyčkal několik okamžiků, bude-li si ředitel něčeho přáti čili nic. Drže má dobrozdání v ruce přecházel ředitel po malém elegantním salónku, jako by vůbec ani nevěděl, že jest ještě někdo přítomen. Náhle se přede mnou zastavil, řka po německu: „A nového nevíte nic, pane dramaturgu?“ „Nic, pane řediteli,“ odpověděl jsem lakonicky. Dříve však, nežli jsem několik slov těch dopověděl, přecházel již ředitel opět po salónku a tvář jeho jevila výraz mrzuté přemýšlivosti. Vtom ohlásil sluha vynikající herečku. Vždy galantní ředitel ihned byl ochoten ji přijmouti. „Počkejte, prosím, chvíli na mne, pane dramaturgu,“ pravil ke mně, „pojedeme spolu!“ Mlčky se ukloniv proklouznul jsem ze dveří do předpokoje a herečka vešla k řediteli. Audience trvala však jen několik vteřin. Vyměněno patrně jen několik slov; neboť sotva jsem se v předpokoji porozhlédl, opouštěla herečka salon a ředitel s kloboukem v ruce, tudíž sám na odchodu, ji doprovázel. Bez vybídnutí šoural jsem se za ředitelem a herečkou. Před domem, kde čekal ředitelův kočár, ředitel herečce se poroučel, nato otevřel dvířka povozu a pokynul rukou, abych vstoupil. Učinil jsem tak co možná nejrychleji. Ředitel vstoupil za mnou, přirazil dvířka a v následujícím okamžiku ujížděl kočár po hrbolatém dláždění úzké a nevlídné Bartolomějské uličky směrem k Platejzu. Chvíli jsme oba mlčeli. Náhle přerušil ředitel mlčení všední otázkou: „Víte, co nového, pane dramaturgu?“ „Nevím, pane řediteli,“ odpovídám týmže chladným tónem, jakým jsem byl již odpověděl v ředitelně. „Pan Bittner dal dnes výpověď, nebo správněji řečeno, nepřistoupil k nové, méně výhodné smlouvě, než měl až dosud,“ počal ředitel tónem zdánlivě lhostejným, ale přece s přízvukem mírné roztrpčenosti. „Není možná!“ připomenul jsem. „A víte proč?“ optal se ředitel s nápadným chvatem, jako by mi nechtěl popřáti ani času ku přemítání a utvoření si vlastního úsudku dříve, nežli mi poví sám své mínění. „Patrně jen proto, že vytrhnuv jej před nějakým časem z oboru víceméně šablonovitých milovníků, chtěl jsem jej postaviti na pravé jeho místo, v obor charakterní. Přiznávám se vám upřímně, pane dramaturgu, ke své chybě. Provedl jsem změnu tu příliš náhle, takořka násilně. Pochopuji tudíž také rozmrzelost výkonného herce, kterýž, když mu byly nastudované již snadné a mnohdy hravé milovnické úlohy rychle odjímány a nové, charakterní, tudíž také nesnadnější, přidělovány, domníval se býti ve své oprávněné herecké ctižádosti uražen, obzvláště když uvážil, že jest se změnou tou spojeno také nezbytné, ovšem jen dočasné zkrácení na honoráři za vystoupení. Úmysl můj však byl poctivý a toliko provedení poněkud ukvapené. Nicméně po skutku nedá se poklesek toho druhu již napraviti.“ Vyslechl jsem vysvětlující důvody ředitelovy s obvyklým klidem. Znaje poměry, věděl jsem, že dálo se vše skutečně s úmyslem, jaký byl ředitel právě naznačil, — přesto jsem jaksi bezmyšlenkovitě podotknul: „Ale možná, že se pan Bittner přece ještě rozmyslí…“ „Ne, ne,“ vpadl rychle ředitel. „Dal jsem se o stavu věci poučiti. Úmysl páně Bittnerův jest pevný a veškeré namáhání přiměti jej k setrvání ve svazku divadelním bylo by marné. Ostatně nedovoluje jakékoli kroky v tomto směru ani divadelní disciplína. Ředitel, který dá jen jednou neklamně najevo, že pokládá třeba jen jedinou sílu za naprosto nezbytnou nebo nenahraditelnou, může již napřed udělati nad divadelní disciplínou kříž.“ „Co tedy zamýšlíte učiniti, pane řediteli?“ optal jsem se. „Zcela klidně vyčkati, až jak se záležitost přirozeně vyvine. Že pan Bittner úmyslu svého nezmění, jest však téměř jisto, a proto jest nevyhnutelno pomýšleti včas na opatření náhradníka. Já již o tom přemýšlel a ustanovil jsem se na zvláštním, poněkud neobvyklém tajném plánu,“ doložil ředitel s nápadným, polo ironickým, polo tajemným přízvukem ve slově tajném. Věda, že žádný divadelní ředitel, obzvláště ředitel tak rutinovaný jako Wirsing, který již déle třiceti roků řediteloval, — tajných svých plánů neprozradí, dokud toho neuzná potřebu, nepokládal jsem poslední slova jeho ani za hodna odpovědi, čekaje, prozradí-li něco sám neb odbočí-li, jak míval v takových případech ve zvyku, ku předmětu jinému. on se na chvíli odmlčel, jako by uvažoval, má-li mne v tajný svůj plán zasvětiti čili nic. Náhle se ozval řka: „Nemyslíte, pane dramaturgu, že by snad přece bylo možno engažovati od některé kočující společnosti divadelní nějakou novou, svěží sílu, která by obor, jejž jsem panu Bittnerovi přidělil, aspoň poněkud zastala?“ Mlčky pokrčil jsem ramenoma, a dříve nežli jsem pronesl svůj náhled, mluvil již opět ředitel v tento smysl: „Vím, že to pokus poněkud podivný. Znám kočující společnosti příliš dobře, než abych nevěděl, že každá rozhodně dobrá a vyspělá již síla, zvláště v oboru charakterním vůbec a v oboru intrikánů zvlášť, nezůstane dlouho nepovšimnutou a dávno již by se přímo neb nepřímo přihlásila k pokusu na divadle Zemském. — Ale což kdyby přece byla někde taková síla zapomenuta, což kdyby se byl v poslední době někde objevil nějaký talent toho druhu, byť i nerutinovaný, nevyspělý a třeba teprv klíčící — nemyslíte, že by to stálo aspoň za pokus?“ „Zajisté, pane řediteli,“ odpověděl jsem lakonicky, souhlase s každým slovem. „Nuže tedy,“ pokračoval ředitel, „můj plán čelí k takovému pokusu. Chci plán ten provésti stůj co stůj a dokázati, že mnohdy pouhá náhoda, ovšem obratně využitkována, odpomůže v nesnázích nejkritičtějších, — a proto prosím, nebyl byste ochoten převzíti přípravnou práci, to jest nebyl byste tak laskav projeti křížem krážem Čechy, popřípadě i Moravu, a poohlednouti se u kočujících divadel, neprovádí-li v některém zapomenutém zákoutí“ — následující slova pronesl s jemnou ironií — „nějaký Jago, Franc Moor nebo Mefisto své hnusné a všemu světu odporné pikle?“ „S radostí,“ odpovídám. „Potřebujeme,“ pokračoval ředitel, „pravého Jaga, padoucha, abych tak řekl, v pravém slova smyslu genovefského — učiněného lotra Gólu...“ I zasmál se potutelně, a přece s onou srdečností, s jakou se divadelní ředitelové všech odrůd zřídkakdy smávají. „Ujednáno tedy, není-liž pravda,“ pravil po kratinké pomlčce. „Ale vše musí zůstati, jak se samo sebou rozumí, tajemstvím. Zítra mi předložíte laskavě seznam celnějších kočujících společností českých zároveň s udáním míst, kde právě meškají, rozvrhnete si jízdu tím způsobem, abyste mohl objíždku vykonati s nejvetší úsporou času, a pozejtří nebo ještě zítra večer můžete se vydati na cestu. Útraty, jak se samo sebou rozumí, uhradím sám již z té příčiny, že si přeji, aby o přípravách živá duše nezvěděla...“ V témž okamžiku kočár zastavil na konci Hybernské ulice, kde jsem obyčejně, kdykoli jsem s ředitelem z divadelní kanceláře jel, vystupoval, a já opět zde vystoupil. 	 Tím byl učiněn první krok. Následujícího dne předložil jsem řediteli v divadelní kanceláři seznam kočujících společností i s plánem, jak hodlám cestovati. Přijav pak přiměřenou částku cestovného, vyslechnul jsem ještě některá pokynutí a večerním vlakem státní dráhy odjížděl jsem již tajně na honbu po interpretu Jaga, France Moora, Mefista atd., vlastně lotra Góly. Přiznám se, že mi bylo jaksi nevolno. Svěřený mi úkol byl po mém náhledu rovněž tak nesnadný, jako choulostivý. Uvažuje o něm, nemohl jsem se ubrániti pocitu, jaký se zmocňuje člověka, když byl převzal nějakou obtížnou úlohu, k níž nedomnívá se míti dostatečné průpravy a kterou se může daleko snáze blamovati nežli vyznamenati. Prchavé, v podrobnostech svých začasté naprosto nepostižitelné výkony herecké byly a jsou mi podnes zajímavými, zároveň však nesnadnými, ba záhadnými psychologickými problémy. Vědělť jsem, jak mnoho závisí na osobní sympatii neb antipatii divákově; jak často, jak nesčetně často bývá příznivý neb nepříznivý úsudek podmíněn spise divákem samým, duševní jeho náladou a tomu podobným nežli talentem a uměním mimovým, slovem, byl jsem si úplně vědom nesnadnosti úkolu, jejž jsem byl převzal. Neboť i v dobách, kdy konal jsem, abych tak řekl, pro vlastní potřebu, přísná dramatická studia, kdy nikým nekontrolován skládal jsem toliko sám sobě účty ze svých pozorování, nemohl jsem se nikdy pochlubiti před vlastním svým svědomím úsudkem naprosto platným. Nechť věnoval jsem pozornost souhře vůbec, tudíž celku, nebo třeba jen jednotlivému výstupu, nechť snažil jsem se sledovati třeba výkon herce jen jediného nebo docela výkon jeho v jediné scéně nebo v jediném jen momentu, nikdy nesouhlasil podrobný úsudek můj úplně s úsudky jiných, víceméně vzdělaných a věcí znalých, tudíž oprávněných soudců. Vždy se úsudky víceméně, mnohdy i nápadně rozcházely. Nechť namáhal jsem se sebevíce míti na zřeteli výhradně jen přesné zákony estetické, nechť znal jsem sebelépe herce i úlohu nebo moment její, kterémuž jsem právě věnoval pozornost nejpečlivější, nejsvědomitější, skoro vždy unikla mi představa výkonu ve svých podrobnostech, abych tak řekl, již v následujícím okamžiku, byvši zatlačena představou jinou, která původní, okamžité představě víceméně neodpovídala. Mnohdy ovšem i tato původní představa aspoň co do hlavních rysů potrvala déle a tu pak jsem měl příležitost konati zajímavá studia na své paměti. Zůstal-li jsem osamělým a nevyrušován, to jest nevěnoval-li jsem další hře a okolí svému již žádné pozornosti, tanula mi představa ta zpočátku dosti jasně a plasticky na mysli. V takových okamžicích byl bych ji také dovedl snad případně a ve všech neb aspoň skoro všech odstínech charakterizovati. Nicméně prodlením již asi pouhé čtvrthodiny začala se původní představa ztráceti znenáhla v jemňoučké mlze; barvitosti a plastičnosti ubývalo, až tanula mi na mysli, abych tak řekl, pouze silueta. Vše to ovšem platí o představách vůbec; neboť představy výkonů obzvláště rázovitých vrývaly se i do mé duše trvanlivěji. Leč i o těch platí, co jsem byl předeslal, že znenáhla zmizely, až tanuly mi na mysli pouhé siluety, o nichž se právem snad domnívám, že nebyly již původním představám vůbec snad ani podobny. Po takovýchto zkušenostech jest přirozeno, že mi byl úkol kritika v pravém a nejširším jeho smyslu nedostižitelným, že mi byl, jak už připomenuto, vždy jen nesnadným, svízelným a nikdy neuspokojujícím řešením problému, jehož původně znatelné opory a mezníky již v nejbližších okamžicích ztrácejí se v jemné, ale vždy více houstnoucí mlze zapomenutí a činí tak správné a jedině oprávněné rozřešení začasté naprosto nemožným. Není tudíž divu, že když jsem opustil Prahu, vířily duší mou zpočátku nesčetné teoretické, namnoze nepříjemné, ba chmurné pochybnosti a skoro až sentimentální námitky. Snad nikdy ještě nepřemítal jsem o výkonech hereckých a vůbec o divadle tak opravdově a zároveň pro sebe tak poučně jako na této první vyjížďce, a pokládám-li toto přemítání za jakousi studijní průpravu, musím vyznati, že pro budoucí názory mé v tomto vzhledě vyzískal jsem několikahodinným tímto přemítáním více, nežli kdybych byl prostudoval celou bibliotéku spisů dramaturgických. Byl jsem v pravém slova smyslu na duševním skřipci. Duch můj pracoval se zrychleným tempem, skoro vulkanicky, možno-li slova toho, užívaného toliko k označení zvýšené tvořivosti, užíti také při zcela střízlivém a chladném přemítání. Naštěstí nebo snad naneštěstí pro mučenou mou psýchičku byl jsem v kupé sám a mohl jsem jí popřáti úplnou volnost. Užila jí po svém právu. Prvopočáteční zádumčivost, ba skoro jakási úzkostlivá nevolnost znenáhla mizela. A když se psýchička má, abych tak řekl, rozkurážila, bylo mi jaksi povznešeně, nebo správněji označeno jaksi lehkomyslněji volně, takže bych byl snad v okamžicích těch, kdybych se byl náhle octnul jako soudce před nějakým jevištěm, soudil o výkonech s touže neb podobnou neomylností, jaká jest u většiny divadelních recenzentů od pravěku v oblibě. Tak dorazil jsem po tříhodinné jízdě k první metě své cesty, do nádraží jednoho z největších měst českých, kde meškala právě jedna z lepších kočujících společností. Opustiv nádraží, optal jsem se prvního člověka, kterého jsem potkal a o němž jsem se domníval, že jest v městě znám, kde hraje divadelní společnost. Pověděno mi se zcela zbytečným dodatkem, že snad už je dávno po představení, ale chci-li se s někým od společnosti setkati, že naleznu skoro všechny členy v postranních místnostech hostince, v jehož sále se hraje. Poděkovav za laskavé upozornění, odebral jsem se do naznačeného mi hostince a vstoupil do postranních místností. Bylo tu hostí v hojném počtu. Vyjímaje jediný jen stůl v koutě proti dveřím, kterýmiž jsem vesel, byly všechny stoly skoro úplně obsazeny. Patrně se zde také scházela po představení část obecenstva divadelního. Zasednuv za prázdný stůl a poručiv si večeři i pivo, rozhlédl jsem se kolem pozorněji. Společnost aktérů poznal jsem na první pohled. Seděla přímo proti mému stolu za dvěma k sobě přišoupnutými stoly. Někteří ještě večeřeli, jiní byli již po večeři a bavili se s oněmi, kteří vůbec ani nevečeřeli. Vyjímaje dva herce pokročilejšího věku, nanejvýš padesátníky, byli to vesměs mladí, pěkně rostlí lidé se zajímavými, víceméně výraznými tvářemi, v nichž jevily se zřejmě stopy hereckého zaměstnání: matná neb pouvadlá pleť, jakou zůstavuje každodenní nebo aspoň časté líčení a především onen zvláštní druh vrásek na čele, kolem rtů a očí, jež zůstavuje i v mladistvém věku časté násilné stahování a roztahování svalů obličejových. Skoro všickni bavili se s onou hladkou a příjemnou nenuceností, jakou lze si osvojiti toliko častým stýkáním s lidmi ve veřejnosti, obzvláště když toho dbáme, že býváme předmětem všeobecné pozornosti. Chvíli jsem se bavil přehlídkou bavících se mimů, snaže se z fyziognomií a chování uhodnouti, v jakém oboru který nejčastěji vystupuje. Tragického hrdinu a tragickou rekyni poznal jsem na první pohled; onoho po zdravím kypícím vzezření a žoviálním chování, tuto pak po majestátním, vlastně jaksi strnulém držení těla a patetickém přízvuku v hovoru. Také groteskního komika a interpreta starých otců jsem poznal; onoho po trpce melancholickém výrazu vyhublé tváře s vysedlými lícními kostmi a nápadně rozšklebenými ústy, tohoto po dobromyslném výrazu fádní, flegmatické tváře. Intrikána, interpretku úloh naivních, komika charakterního a vůbec interprety ostatních čelnějších oborů nemohl jsem však rozeznati. Zdálo se mi, že nejsou vůbec ani přítomni. Navečeřev se a poseděv v zadumaní asi pul hodiny, byl jsem vyrušen. Jeden z přítomných herců, mladík hladké, ale jinak skoro bezvýrazné tváře, kterýž mne byl po delší čas skoro až nápadně pozoroval, vstav od stolu a přistoupiv ke stolu mému, několika zdvořilými slovy prohlásil, že mne zná, a udal své jméno. Poznal jsem mladíka, jenž byl před lety na divadlech ochotnických v předměstích pražských častěji s úspěchem vystupoval. Vyzval jsem jej, aby si přisedl k mému stolu, — a v následujícím okamžení již seděl proti mně a bavili jsme se. Rozumí se, že především o divadle pražském a společnosti, u které byl engažován. půlhodině byl jsem o poměrech společnosti, o hlavních jejích silách atd. náležitě, to jest ze stanoviska herce, který mi je líčil, poučen. Dověděl jsem se, že náleží společnost po zásluze mezi nejoblíbenější kočující společnosti, že má vcelku rozhodně dobré síly a že i hmotně dobře se jí daří; nicméně že obsazování úloh neděje se s náležitou objektivností, že má ředitel i režisér své miláčky atd. a tím že trpívají začasté i ona představení, která by mohla býti provedena přímo vzorně. Vypravující sám si sice nestěžoval a zdál se býti vcelku spokojen; ale z různých podrobností, z mnohého neopatrně proklouznuvšího slůvka bylo zřejmo, že on k protěžovaným miláčkům ředitelovým a režisérovým nenáleží. „A jaké úlohy hráváte vy?“ optal jsem se posléze, abych zabočil v rozmluvě k předmětu pro každého herce nejmilejšímu. „Eh — cožpak já!“ odvětil skoro lehkomyslně. „Jsemť začátečník a musím se spokojiti s úlohami epizódními. Ale věřte mi — studuju pilně — rád bych se pokusil co nejdříve v některé větší úloze...“ „V jakém oboru?“ uklouzlo mi. „V oboru prvních milovníků,“ zněla rozhodná odpověď. „Až dosud hraje u nás první milovníky kolega sedící tamhle (přitom ukázal ledabylo za sebe) vedle našeho komika, ale nemá hlasu, nemá ohně a na prknech jest učiněný dřevěný panák.“ Po těchto slovech umlkl jako člověk, který se byl postihl při nějaké nejapnosti. „Nu, uvidíme,“ připomenul jsem; „zítra večer se na vás podíváme. Copak hrajete?“ „Loupežníky —já hraju Švicara...“ „A kdo hraje France?“ vpadl jsem živě, jsa rád, že vzala rozmluva mimovolně k účelu mému vhodný obrat. „Ah — France máme slabého. Náš interpret France měl by spíše hráti obstarožné otce, třeba starého Moora. Obor intrikánů byl u nás vždy špatně zastoupen.“ Dle těchto slov byl by býval pobyt můj v městě, v kterém jsem se právě nalézal, zcela bezúčelný. prvním okamžiku jsem se rozhodnul, že hned časně zrána zase odjedu; ale později jsem přece uznal za dobré podívati se aspoň na jediné představení. — Bavil jsem se s hercem dále; ale zábava neměla pro mne skoro žádné zajímavosti. Krátce před půlnocí jsme se rozešli. On přisedl zase ke svým kolegům a já se odebral do nejbližšího hostince, v němž byly pokoje pro cestující. Jsa unaven brzo jsem usnul a spal skoro až do poledne. Po obědě vyšel jsem si na procházku do okolí a kvečeru odebral jsem se do divadla. Usednuv na jednom z nejposlednějších míst v přízemí, čekal jsem klidně, až se opona vyhrne. Obecenstvo se scházelo. Naslouchal jsem hovoru kolem sebe. Úsudky o hercích a jednotlivých výkonech jejich byly však tak povrchní, že jsem vskutku byl rád, když představení posléze zahájeno. Byl jsem sice pevně přesvědčen, že shledám skoro vesměs opak toho, co mi bylo den předtím o jednotlivých hercích referováno; ale po několika jen výstupech nabyl jsem přesvědčení, že měl referující herec takměř doslova pravdu. Hra byla vcelku dobrá, souhra dosti hladká, kostýmy dekorace slušné, slovem, celek uspokojoval. Sledoval jsem hru s napětím, jakého úkol můj nutně vyžadoval. První milovník, tentokráte Karel Moor, byl vskutku suchopárný, zdřevěněný patron, který nedovedl nesympatickému hlasu svému odzískati ani jediného odstínu, kterýmž by bylo možno aspoň přibližně charakterizoval povahu Karlovu. — Amalie byla mdlá a v pravém slova smyslu přesentimentalizovaná, pravá limonáda, kdežto starý Moor, Spiegelberg a především Švicar zasluhovali, jak divadelní fráze praví, všechnu čest. Bylyť to postavy jako z litiny a nebyly by se minuly účinku ani na obecenstvo vkusu nejvytříbenějšího. Zato byl Franc — pode vší kritikou. Interpret jeho byl snad vším, jenom ne hercem, neřkuli v užším slova smyslu hercem charakterním a v nejužším: intrikánem. Ubožák ten namáhal se sice, seč byl: kroutil očima, dělal všechny možné grimasy, ba týral orgán svůj s veškerou rafinovaností rutinéra, a bylo mu častěji nežli kterémukoli jinému herci aplaudováno. Nicméně muž ten neměl o povaze, kterou měl znázorniti, ani ponětí. Po několika výstupech jsem nabyl přesvědčení, že to jeden z nejnešťastnějších Franců, jež jsem byl vůbec viděl, — a tím byl také první můj úkol dokonán. Vyčkal jsem sice až do konce třetího jednání; déle jsem setrvati nemohl, nechtěl-li jsem zmeškati pražský večerní vlak. Když spadla opona, vstal jsem a vklouznul do zákulisí, kde jsem se rozloučil se Švicarem, načež jsem pospíšil do hostince, v němž jsem byl přespal. Napsav zde několika slovy řediteli stručný referát o prvním nezdaru, zaplatil jsem svůj řád, vzal cestovní vak a pospíšil na nádraží. Když přijel pražský vlak, vhodil jsem řediteli určený list do ambulančního poštovního vagónu a vskočil do kupé nejbližšího vagónu — a popojel tak o několik mil dále do města, v němž meškala právě jiná divadelní společnost kočující – – –  O dalších experimentálních zkušenostech a svízeličkách nechci rozpřádati slov. Stačí ukázka, kterou jsem zde podal. Ve čtrnácti dnech projel jsem Čechy křížem krážem, jak mi bylo uloženo. Poznal jsem celou řadu divadelních společností, seznámil se s mnohými rozhodně dobrými a rutinovanými neb aspoň nadějnými silami; nicméně po interpretu úloh, jakého jsem hledal, po rozhodně dobrém neb aspoň obstojném interpretu Jaga, France, Mefista nebo, jak si ředitel přál, po pravém lotru Gólovi nikde ani památky. – – – Některé obory, zejména obor komiků, otců a prvních milovníků nalezl jsem tu a tam rozhodně šťastně, ba výborně obsazeny. Méně uspokojující byly vcelku obory tragédek, salonních dam a naivních, ačkoli i zde byly tu a tam rozhodné talenty, které v jiných poměrech a před jiným obecenstvem byly by snad hřivny své časem svým přivedly ke zcela uspokojující platnosti. Nejcharakterističtější známkou skoro všech sil, kterýmž jsem měl příležitost věnovati pozornost, byla nápadná patetičnost neb aspoň strojenost mluvy. Nejprostší výraz pronášen začasté s takovým napětím sil, jako by na něm závisel zdar celého výkonu, — a podivno! skoro každým takovým mnohdy naprosto nepřirozeným výkřikem vyluzován na obecenstvu potlesk, kdežto věty pronášené přirozeně a s ryze uměleckou umírněností, vlastně případností, nemívaly na obecenstvo vcelku buď žádného, nebo nepatrného účinku. Krátce — mohl jsem po delší čas studovati tajemnou a začasté osudnou vzájemnost mezi obecenstvem a herectvem vůbec a dospěl k výsledku, že většina vad a zlozvyků, jež přísná kritika hercům kočujících společností vytýká, náleží spíše na účet obecenstva nežli herců. Co platno herci hráti co možná přirozeně, když zůstavuje diváka chladným a apatickým? Co platno míti na zřeteli výkon ryze umělecký, když si většina diváctva přeje pouhou komedii? A proto, zdá se mi, setkal jsem se s takovým množstvím groteskní komiky, že i úlohy zcela vážné pojímány a prováděny, kde vůbec jen možno, aspoň s nádechem komičnosti. Vyloudění smíchu stůj co stůj zdá se býti hlavním rázem kočujících společností. Jest to krutý diktát obecenstva a musí ho býti šetřeno i tam, kde jeví se snahy nejupřímnější; neboť jen kočující společnost, jejíž repertoár vyplňují nejméně ze čtyř pětin frašky a jiné víceméně paňácovité komedie, může hráti s úspěchem.	 Pravda sice, že mi k podrobnému studiu poměrů jednotlivých společností nezbylo času, že věnoval jsem jim pozornost, abych tak řekl, pouze letmo. Přes to vše naskytla se mi tu a tam příležitost nahlednouti hlouběji v zajímavý kaleidoskopický život kočovnický a poznati aspoň povrchně některé jeho jasné stinné stránky. Seznámil jsem se s tak mnohými svízeli a trudy podivných, a přece v nejrůznějším ohledu zajímavých existencí, o jakých jsem druhdy neměl ani zdání. A teprve nyní začal jsem chápati tajemnou, přímo neodolatelnou, pro nás všechny, kteří pojímáme život a úkoly jeho víceméně střízlivě, takořka nevysvětlitelnou moc, která odvábivši člověka z tradiciélní dráhy života, začasté dosti příjemného, vrhla jej na nakloněnou plochu života v svrchované míře nejistého a vrtkavého. Setkal jsem se rovněž tak často s povahami dobrodružnými jako solidními, chladně, ba střízlivě uvažujícími; s povahami nejrůznějších, začasté nejpikantnějších odstínů, od nejjemnější, skoro bych řekl chorobné senzitivnosti až po bujnou, uvědomělou sílu cholerické brutálnosti; rovněž tak často s povahami na první pohled jasnými jako s povahami i pro nejdůvěrnější kolegy záhadnými. Svrchovaného štěstí, jak o něm snívají mladiství poetové ve svých prvotinách, ovšem zde nebylo nikde, jako ho zpravidla nebývá ani v kruzích nepoměrně šťastnějších, vezdejšími statky a duševním sybaritstvím oplývajících. Umělecká řevnivost byla i zde, jako všady jinde, abych tak řekl, v permanenci; ale při vší různosti snah, plynoucích z různosti povah, poznal jsem jediný talisman, který dovedl každé jednotlivé srdce rozvlniti a rozehřátí. Pro žádný stav nemá snad vyslovení jména Praha tak zvláštního kouzla jako pro kočující herce a herečky. Přirozenoť. V slově tom spočívá vše. Jeť alfou a omegou veškerých snah. Trvám, že nepřepínám, dím-li, že kočující herec v horečných snech sotva se něčím jiným zabývá nežli metropolí země České, vlastně jejím chrámem Thálie. V stavu normálním působí ovšem vyslovení toho jména na každého jednotlivce jinak. Nadějný začátečník vítá je zcela přirozeně s pevnou důvěrou, že časem svým konečně přece se mu poštěstí proraziti a dosíci toho, po čem prahne, neboli jinými slovy, doufá, že podaří se mu vyniknouti aspoň tou měrou, by mu bylo umožněno vystoupiti třeba jen na zkoušku na divadle Zemském. Mezi kočujícími herci a herečkami jsou však mnozí, kteří se byli naděje té již dávno navždy vzdali, mnozí, kteří byli již časem svým při Zemském divadle pražském engažováni a z různých příčin byli nuceni zase je opustiti, mnozí pak, kteří po celý svůj život marně doufali a mnohdy ani po napětí veškerých svých sil nedomohli se ani pouhého vystoupení za zkoušku a nyní již jen s nevýslovnou trpkostí pohlížejí na svou minulost. Přiznám se, že mi tento poslední druh kočujících herců připravil o mém výletu začasté chvíle velice trapné. Beznadějnost lidská vůbec nečinívá sice, byť i na sebe brala háv bezstarostnosti, nikdy dojmu příjemného; ale beznadějnost umělecká, beznadějnost lidí, kteří byli celý svůj život zasvětili umělecké snaze a začasté po více nežli čtvrtstoletém namáhání nedosáhli ani tolik, co zdálo se jim býti před čtvrt věkem první metou k ryze uměleckému působení, beznadějnost oněch ubohých existencí, jejichž prchavé, zřídkakým po zásluze oceněné výkony závisí na vrtkavé zálibě širšího obecenstva, které je může začasté v pravém slova smyslu systematicky odkopati, — takováto beznadějnost dovede vzrušiti povahy sebechladnější... Tak stalo se i mně, obzvláště v osamělých chvílích, kdy seznámiv se s tou neb onou divadelní společností, nechal jsem jednotlivé členy její k známému již účelu před svou duší defilovati. Kdykoli se před duševním zrakem mým vyhoupla postava výše naznačeného druhu — obyčejně herec neb herečka pokročilého již stáří — s vráskovitou, ustaranou, zbídačelou fyziognomií, z jejíhož matného, někdy i ztrhaného oka zírala němá zoufalost, zoužilo se mi srdce nevylíčitelnou úzkostí a lítostí. Omšená fráze o vznešeném původu a účelu umění, kterou si lidstvo po věky oslazuje požitky umělecké, vyhoupla se přede mnou v celé své drzé prolhanosti a nestoudné nahotě. Mnohdy, když jsem se v myšlenkách vehloubal do duše takových ubožáků, zvlhly mi oči a marně jsem se namáhal dáti myšlenkám svým jiný směr. — Jindy zase mi napadlo, že týž nebo podobně krutý osud stihne snad mnohého z nejlepších mých přátel, ba, kdysi nemohl jsem se zbaviti palčivé myšlenky, že podobného cosi očekává i mne – – Však o tom všem nemínil jsem původně šíři ti slov. Přerušuj u tudíž proud svých myšlenek násilně. Po čtrnácti dnech, v kterýchž jsem navštívil dle původního plánu všechna města, v nichž meškaly právě společnosti nejčelnější, zdál se býti přidělený mi úkol dokonán a k nemalé mrzutosti mé nešťastně, neboť z každé zastávky byl jsem nucen poslati do Prahy zpráv u o bezvýslednosti exkurze. Octnuv se konečně v Bakově, byl jsem již pevně odhodlán, že vrátím se večerním vlakem do Prahy a odebral jsem se na nádraží. Tam však jsem se náhodou dověděl, že co nejdříve zavítá do Bakova kočující divadelní společnost podřízenějšího druhu, která právě mešká v menším městečku severně od Bakova. Tím úmysl můj změněn. Poptav se na společnost, nedověděl jsem se více, nežli že to nejspíš jedna z nejchudších; ale přesto jsem se rozhodnul učiniti ještě poslední pokus a zajeti si do městečka, v němž meškala. Učinil jsem tak bez odkladu. Najal jsem povoz, a rozkázav vozkovi, aby jel co možná nejrychleji, bych nepropásl představení, oddal jsem se ve voze svým myšlenkám. Nebyly tentokráte ani příliš veselý, ani truchlivý. Byloť mi jaksi střízlivo, nejinak nežli jako člověku, který si byl po delším duševním napětí a tělesném namáhání již poodpočinul, ale posud ještě trvá v stavu mírné apatie a jakési otupělosti. Když jsme vyjeli, schylovalo se již k večeru. — Obloha byla zatažena jednotvárným šedým mrakem; občas zafičel ostrý vítr. Krajina vpravo i vlevo podle vozové cesty, po které jsme jeli, ničím nevábila — a tak dorazil jsem po několikahodinné jízdě v polozadumání konečně na místo. Přijel jsem právě včas. Do zahájení představení scházelo již jen čtvrt hodiny. Měl jsem tudíž příležitost prohlédnouti si aspoň jeviště a garderobu. Výsledek prvního pozorování shrnuju v několika slovech. Jeviště bylo umístěno v podlouhlém, nehrubě prostranném a nizoučkém tanečním sále staré, skoro strašidelné hospody. Původně jen obílené stěny sálu byly zčernalé, místy i malta oprýskaná; dřevěná podlaha vyšlapaná, tu a tam docela některé prkno vytrženo. Hlediště neměřilo než asi čtyřicet nebo padesát čtverečních metrů. Místo k sezení, dvé řad prostých hospodských židlí a patero dlouhých lavic — dřevěným pažením odděleno od místa k stání, ve kterém mělo nanejvýše třicet osob místa. Jeviště prozrazovalo celým svým zevnějškem bezpříkladnou nuzotu. Stará, zvetšelá, místy zašívaná opona znázorňovala jakýsi výjev z řecké mytologie; ale barvy byly tak vybledlé a častým svinováním tak oprýskané, že nebyl jsem s to uhodnouti, co asi bylo původně na oponě namalováno. Pravá i levá část jeviště od opony nelišila se hrubě od divadel marionetářských; byliť tu na plátně vymalováni ohyzdní dva rytíři s vytasenými meči a v nejnemožnějším kroji, o jakém ve středověku vůbec nikomu ani se nezdálo. Po prvním rozhlédnutí nemohl jsem se ubrániti pocitu, jaký se zmocní člověka, když se setká se zbídačelým ubožákem, o němž se domníval, že nalézá se aspoň v poměrech snesitelných, a kterémuž při nejlepší vůli nemůže poskytnouti pomoci nejnepatrnější. část publika byla již přítomna. Několik paní a dětí sedělo; tu a tam bylo viděti také nějakého pána. Místo k stání bylo však úplně prosto dorostlých. Jen několik kloučků a dívek stálo těsně za pažením, kterýmž byl tento prostor oddělen od místa k sedění. Věnovav hledišti pouze několik minut pozornost, vklouzl jsem s obratností a zároveň s impertinentností divadelních entuziastů do zákulisí. Musil jsem poodhrnouti jednoho z ohyzdných rytířů a vystoupiti na vyvýšené místo, na němž bylo jeviště, pravý to vzor primitivnosti, sešlosti a nuzáctví. Nebyloť než asi pět metrů široké a asi půl třetího metru hluboké. Zákulisí bylo pravým paskvilem označení toho. Prospekt — pitvorná jakási krajina venkovská, visel těsně u zadní strany, takže každý, kdo chtěl z jedné strany jeviště na druhou, musil mezi prospektem a stěnou jak ouhoř proklouznouti. Zákulisí postranní bylo tak úzké, že musili se herci při vyhrnuté oponě krčiti ke zdi, by nebyli z obou stran hlediště viděni. O jiném netřeba šířiti slov: vše bylo ošuntělé a bídné. Vlastní vchod na jeviště pro herce byl oknem ze dvorka. Pod oknem tím stála pouze dřevěná stolice, usnadňující příchod i odchod. Užil jsem s připomenutou již obratností i tohoto východu, a octnuv se na dvorečku, hledal jsem šatnu. Jen stěží jsem ji nalezl. Nalezalať se — v kuchyni hostince. Vklouznul jsem i tam. Ale po několika vteřinách byl jsem již zase na dvorečku a v dalších dvou třech minutách vrátil jsem se, aniž by mi byl v zákulisí a garderobě někdo jen nejnepatrnější pozornost věnoval, do hlediště touže cestou, kterou jsem je byl opustil. Právě dáno první znamení zvoncem, že představení co nejdříve počne. Místa k sedění byla z dvou třetin obsazena, na místo k stání hrnuli se — patrně na známé již zazvonění — muži i ženy ze šenkovny. S rezignací duchovního, když sedá do zpovědnice, by vyzpovídal řadu dítek, které nemají o podstatě hříchu posud ještě ani ponětí, spustil jsem se na vyhrazené, číslované sedadlo, jež jsem si byl již předtím vyhledal. Po několika jen minutách zazvoněno podruhé — bzučivý ruch a šum v sále ztichl a na třetí znamení zvoncem opona se vyhrnula. Představení zahájeno... Po několika jen výstupech jsem poznal, že nehraje se, jak jsem se dle jarmarečního titulu na divadelní ceduli domníval, hra nová a neznámá, nýbrž že provozuje se pod novým, vábným titulem jedna z oněch německých fraškovitých slátanin, jakýmiž četné naše sbírky divadelních kusů oplývají. Publikum, zejména „drobnější“, bylo vbrzku, jak běžná fráze dí, animováno. Smálo se a tleskalo o přítrž od okamžiku, kdy je byl groteskní komik, pravý to mistr svého umění, rozehřál, ba smálo se i ve scénách opravdovějších při každé nápadnější grimase, při každém význačnějším posunku, ba začasté při každém neobvyklejším kroku, jejž ten neb onen herec na dunivých prknech učinil. Přes všechno komediantství, jakým se herci snažili získati si přízně a pochvaly svého publika, nebyla hra právě nejšpatnější. Síly byly vcelku aspoň obstojný a z větší části rutinovány. Přísným požadavkům uměleckým ovšem nevyhovovaly; nicméně bylo zřejmo, že v jiných poměrech a před jiným obecenstvem byly by síly ty provedly i dobrou hru s obstojným úspěchem. Zpočátku jsem věnoval výkonům jednotlivých herců pozornost dosti bedlivou; ale když jsem po prvním i druhém aktu nabyl přesvědčení, že není mezi účinkujícími síly toho oboru, po jakém jsem pásl, stal jsem se nepozorným a roztržitým. Díval jsem se sice i v třetím aktu na jeviště, ale duch můj začal těkati jinde.	 A tak jsem seděl, nevěda mnohdy ani, co se právě z jeviště mluví. Náhle byla pozornost má takořka proti mé vuii upoutána hercem, který teprve ke konci třetího jednaní vystoupil,. Nevěda, co bezprostředně předcházelo, ba nemoha se ani upamatovati, v jaké souvislosti jest figura ta s ostatním dějem, sledoval jsem počínání její jaksi jen instinktivně. Byl to muž prostřední, štíhlé postavy, v hrubém, houňovitém kabátě, v těsně přiléhajících nankinkových spodkách a s kalábreským kloboukem na hlavě. Nalíčen byl odporně: černý vlas nebo taková paruka, černé, po mefistofelsku zakroucené knírky, cadrnaté, taktéž černé obočí —pleť pak takořka bílá—vše nejinak, než jak se líčívají v pantomimách ďáblové v šatech smrtelníků. Vystoupiv zůstal v pozadí číhavě státi a teprve po chvíli připlížil se jako kočka do popředí. Po několik minut nepromluvil; ale v držení těla, když stál, v jemných gestech, když se pohnul, a obzvláště v tajemně číhavém, uvědomělém, a přece nesmělém plížení jevilo se, abych tak řekl, tolik plazivé úlisnosti prohnaného padoucha, že mne až zamrazilo. Podobný asi účinek učinil muž ten patrně i na ostatní obecenstvo; neboť bezprostředně před jeho vystoupením se ozývající řehtavý smích takořka náhle utichl, — obecenstvo zdálo se sledovati tajemnou osobnost skoro se zatajeným dechem. Však dříve, nežli bys přečetl slova, kterýmiž jsem byl dojem vystoupení jeho naznačil, připlížil se muž ten až ke skupení herců v popředí jeviště a promluvil několik bezvýznamných slov. Chladný, skoro ledový tón jeho hlasu projel mi duší. Bylo mi, jako by se byl někdo špičatým kusem ledu dotknul mého srdce — — V následujícím okamžiku svezl se zrak podivného mima ke mně... Zraky naše se setkaly — a v jediném pohledu tom spočívalo vše... V okamžiku tom jsem byl úplně přesvědčen, že jsem nalezl, po čem jsem byl tak dlouho marně slídil: rozhodný talent intrikánský. Přirozeno, že sledoval jsem další výkon herce toho se zvýšenou, ba skoro možno říci s napjatou pozorností. Naneštěstí netrval výkon ten než jenom několik minut a nikterak ne vy nikl. Bylať to prostinká, bezvýznamná epizodka, neposkytující nižádné příležitosti k vyznamenání se — a herec také rovněž tak plíživě jako byl vystoupil, zase zmizel. Obecenstvo zůstalo po jeho odchodu chladným a chvíli ještě tichým; ale po několika vteřinách rozlehl se sálem řehtavý smích a trval až do konce aktu, kterýmž kus končil. Aplaus po spuštění opony byl všeobecný a bouřlivý. Voláni i jednotliví herci a vyvoláni všickni. Toliko jediný zůstal nepovšimnut: můj intrikán... Vše to mi ovšem nijak nevadilo. Maje pevně za to, že jsem nalezl aspoň talent, rozhodl jsem se věnovati mu po dva nebo tři dni pozornost a instruovati se zatím netoliko o jeho minulosti, nýbrž hlavně o výkonech, kterýmiž se byl až dosud osvědčil. Poptav se a zvěděv, že scházívají se herci po představení v šenkovně hostince, v kterémž hráli, odebral jsem se do šenkovny a zasedl přímo zajeden z prázdných dvou stolů přímo proti dveřím do sálu. Ostatní stoly byly již obsazeny hlavně divadelním publikem. Poručiv si večeři a pivo, čekal jsem klidně, brzo-li se objeví některý aktér, ale žádný dlouho nepřicházel. Konečně asi po půlhodině rozlítly se dvéře a do šenkovny vrhnuli se herci a herečky. V několika vteřinách byly i oba ještě prázdné stoly obsazeny. Tak octnul jsem se k nemalému svému uspokojení bezprostředně mezi aktéry. „Proč, prosím, tak pozdě?“ oslovil jsem mladého herce, jenž byl v kuse hrál přiblblého šviháka a právě vedle mne usedl. „Eh, aby to všichni kati!“ odpověděl herec nevrle. „Tak to je každý den. Člověk aby v garderobě civěl hodinu, nežli mu ředitel těch několik grošů odpočítá...“ A jako k vysvětlení doložil tónem skoro bolestným: „My totiž hrajeme, jak se mezi námi říká, na díly — to jest, neráčíte-li to věděti: příjem každého představení rozpočte se každý den na přiměřené díly a každému herci vyplatí se podíl jeho bez odkladu.“ Chtěl jsem něco připomenouti; ale herec, byv někým na někoho mezi herci upozorněn, vstal a se slovy: „Odpusťte, prosím!“ opustil stůl, za který si byl před chvílí usedl. Teprve nyní rozhlédl jsem se po aktéřích. Byla to společnost lišící se, jak přirozeno, nápadně od ostatních hostů netoliko svým zevnějškem a výraznými fyziognomiemi, nýbrž i jistějším chováním a takovým též hovorem. Na první pohled jsem poznal všechny, kdož byli v představení zaměstnáni, — toliko jeden, jak se mi zdálo, scházel: můj intrikán. „Možná že přijde později,“ pomyslil jsem si a bavil se chvíli nasloucháním živému hovoru, jenž se byl za oběma stoly, jež byli aktéři zasedli, rozproudil. Po pravé mé straně seděl komik, po levé první milovník. Nebylo tudíž divu, že v několika okamžicích byl jsem nucen hovoru se zúčastniti. Mluveno ovšem o věcech nejvšednějších — obvyklý to úvod, nežli se rozpřede hovor zajímavější. Úvod ten však trval trochu dlouho, následkem čehož jsem se odvážil sám k opatrnému dotazu. „Jste zde shromážděni všichni?“ optal jsem se prvního milovníka. „Všickni, všickni — do jednoho,“ míní herec. „Zdá se mi však,“ odvětil jsem, „že zde není herec, který hrál úlohu intrikána.“ „Úlohu intrikána?“ opáčil herec s mírným udivením. „Vždyť v kuse žádné takové úlohy není —“ Chtěl jsem něco připomenouti, ale komik po mé pravici chvatně doložil: „Ah — pán snad míní Sunkovského, který provádí začasté i nejvážnější úlohy po intrikánsku.“ „Ano, ano — nejspíše,“ přizvukoval první milovník. „A pana Sunkovského zde není?“ optal jsem se. „Není,“ odtušil komik, načež ihned také udal příčinu: „Sunkovský je podivín — miluje samotu — vyhýbá se společnostem —“ „A nenávidí hluk i šum a vůbec vše, co by jej mohlo svésti z takzvané dráhy ctnosti...“ Udivení mé rostlo. Vše to nesrovnávalo se ani dost málo s vlastním mým názorem. „Aj, aj!“ uklouzlo mi mimoděk. „Tedy nějaké dobrotisko?“ „Vtělená dobrota,“ dotvrdil komik. „Pravá lucerna ctnosti,“ doložil první milovník. „Učiněný anděl,“ dokládá komik. „V tom případu ovšem se nedivím,“ připomínám, „že nehraje zpravidla úlohy intrikánů.“ „V šaržích a epizodkách toho druhu však jest rozhodně dobrý,“ připomíná komik. „Kdežto v úlohách vážných vždycky svou sentimentálností celou scénu pokazí,“ vysvětluje první milovník. „Proč mu tedy ředitel nesvěřuje výhradně jen šarže a epizodky intrikánské?“ optal jsem se. „Pro obor intrikánů,“ míní soused po pravé straně, „máme rozhodně dobrého interpreta. Sunkovskému možno úlohu takovou přiděliti jen výjimečně on se proti tomuto druhu úloh vždycky vzpouzí...  „Cožpak nemáte dost přísného divadelního řádu?!“ připomenul jsem. „Ah — cožpak řád!“ odvětil komik. „Pro Sunkovského žádného řádu a vůbec žádné disciplíny není...“ „Je snad odbojný?“ vpadl jsem. „Ah — nikoli!“ vykládá komik. „Naopak — neznám herce úslužnějšího a povolnějšího... Ale právě touto svou vzornou ochotou a úslužností každého ředitele odzbrojuje. My všichni míváme s řediteli časté půtky a zato musíme se podřizovati diktátu — Sunkovský naproti tomu posud ještě žádnému řediteli neoponoval, a proto – –“ „Stačí,“ doložil první milovník, „aby upřel na ředitele své upřímné oči a zašeptal: ,Já bych myslil tak neb onak‘ — a ředitel učiní, jak si přeje Sunkovský.“ „Totě pravý divotvorec,“ připomenul jsem. „Neboť kdo zná divadelní ředitele vůbec –“ „Ví, že není umíněnějších, svéhlavějších lidí pod sluncem,“ doložil první milovník. „Sunkovský však si dovede každého ředitele kolem prstu otočit. Náš ředitel na něho posud ani jednou nezamručel...“ „Ostatně není Sunkovský u naší společnosti než asi čtyři neděle,“ ujal se slova komik. „Ale i u jiných společností vedl si podobně jako u nás. Vypravuje se o něm, že hrával původně milovníky a později jen úlohy dobráků a poctivců. Kdykoli mu dávána úloha jiná, vzpíral se tomu a dovedl toho, že mu nepřidělena. Asi přede dvěma roky byl prý však následkem náhlého ochuravění kolegy jednoho přece kdysi nucen převzíti úlohu intrikána a provedl prý ji jakstaks. Od té doby prý mu tehdejší jeho ředitel přes jeho odpor přiděloval úlohy toho druhu častěji. Sunkovský prý je hrával s odporem, ale přes to vše, že nedocházel u obecenstva takového uznání jako jeho předchůdce, ba přes to vše, že začasté budil odpor a zjevnou nechuť v diváctvu, bylo prý zřejmo, že hraje s řídkým porozuměním a snaží se úlohu svou prohloubiti a oduševniti. Avšak vždy, kdykoli takovou úlohu měl hráti nebo ji sehrál, jevil prý neobyčejnou sklíčenost a truchlivost, ba kdysi prý byl po představení přistižen — což jest u herců vůbec neobyčejnou řídkostí —, kterak sedě v zákulisí hořce a usedavě plakal...“ „Aj — totě jako pohádka!“ uklouzlo mi. „A přece pravda, jak kolega vypravoval,“ dotvrdil první milovník. „Slyšel jsem o Sunkovském vypravovat celou řadu podobných anekdot— ale právě proto, že jest tak dobrý, tak mírný, tak tichý, nemůže mu býti nikdo pro veškeré to podivínství nepřítelem, ba nemůže se mu proto ani smáti. Je to — bez fráze řečeno, člověk zlatého srdce...“ „Dle toho všeho zdá se,“ pravil jsem, „že nemá pan Sunkovský posud ještě ustáleného oboru. Souditi dle jednoho výkonu na individualitu herce vůbec ovšem jest nesnadno, zvláště hraje-li úlohu individualitě své nepřiměřenou; ale z nepatrného výkonečku, jejž jsem dnes viděl, soudím, že talent páně Sunkovského přece jen tíhne převahou k oboru intrikánů...“ „Sotva — sotva,“ vpadl komik. „Spíše naopak,“ doložil první milovník; „neboť jak byl můj kolega již vypravoval, Sunkovský v úlohách intrikánských nikdy prý nedošel takového uznání v obecenstvu jako jiní interpretové, ba více on prý vždy přepíná, masky jeho prý bývají odporný, a byť i hrál vcelku pravdivě, přece prý budívá v diváctvu vždy odpor a kdysi prý byl i vypískán.“ Po těchto slovech kdosi ze společnosti právě domluvivšího prvního milovníka vyzval, aby si zahráli v karty, čímž byl nahodilý a úryvkovitý hovor o mém intrikánu na chvíli přerušen. Zatímco konány přípravy ke hře v karty, obrátil jsem se ke komikovi po mé pravici s otázkou: „Pan Sunkovský, jak jste pravil, tedy do vaší společnosti nechodívá?“ „Nikdy,“ zní odpověď; „je to přes všechnu dobrotu srdce podivný pavouk: nemluvný samotář... Celé hodiny dovede proseděti sám a sám v některé pokoutní krčmičce a dívati se upřeně před sebe na stůl neb do sklenice…“ „A chodívá i zde snad do některé krčmy?“ přerušil jsem komika. „Ke Zlaté podkově na konci města —“ zní odpověď již jaksi nevrle, jako by mi tím dáváno bylo najevo, že si odpovídající nepřeje šířiti o Sunkovském slov. Ostatně co jsem byl až dosud vyslechl, stačilo prozatím k podráždění zvědavosti v té míře, že jsem se rozhodl podivného pavouka, který po sehrání intrikánské úlohy dovedl hořce a usedavě zaplakati, bez odkladu vyhledati. Dopiv a zaplativ svůj řád rozloučil jsem se s aktéry a opustil hostinec. Poptav se před hostincem lelkujícího výrostka, kterým směrem se mám dáti ke Zlaté podkově, zaměřil jsem k pokoutní krčmě. Po šesti nebo sedmi minutách octnul jsem se skutečně bez dalšího doptávání se na konci města před nepatrným nízkým domkem s nevelkým dvorečkem. Poznal jsem krčmu přes panující pološero na první pohled a přešed část dvorku vešel jsem nízkými a úzkými dveřmi dovnitř. Octnul jsem se v malé čtverhranné jizbě — skutečně v jedné z oněch bídných krčem, ve kterých se scházívá dvakrát nebo třikrát týdně takzvaná nejnižší společnost. Začmoudlé stěny, jediná petrolejová lampa, visící uprostřed stropu, a tři nepokryté, otřené stoly s několika prostými stolicemi bylo vše, čeho jsem si vstupuje všimnul. Mimo nadání nebyl v krčmě nežli jediný host. Seděl u stolu naproti oknům, vedoucím patrně na silnici, po které jsem byl přišel, — maje hlavu opřenu o obě dlaně a dívaje se upřeně před sebe na stůl. Pozdraviv popošel jsem ke stolu protějšímu a usedl. Zadumaný host však — buď pozdrav můj přeslechl, nebo ho nechtěl slyšeti — ani sebou nepohnul. Nebylo pro mne nižádné pochybnosti, že to skutečně podivný pavouk — Sunkovský. Věnoval jsem mu tedy chvíli pozornost. Ale přes to vše, že seděl jsem jen asi sedm nebo osm kroků od něho vzdálen, nerozeznal jsem za nedostatečného osvětlení nic více nežli zcela obyčejnou postavu muže prostředního věku. Toliko bílé ruce, kterýmiž tvář svou zakrýval, a černý, krátce přistřižený vlas tvořily nápadnější kontrast. Po chvíli vstoupila do krčmy asi čtrnáctiletá rusovlasá dívka s neobyčejně jemnými tahy v rázovité, a přece sličné tváři. Připlíživši se až k mému stolu, optala se, čeho si přeju. Poručil jsem si přinésti sklenici piva, načež dívka rovněž tak plíživě, jak byla vešla, odešla. Upřel jsem opět zrak na podivného hosta, který se ani nyní ještě nepohnul, takže jsem neviděl nic jiného, nežli co jsem už byl pozoroval. Po několika minutách vrátila se dívka s pivem, a přišouravši se k mému stolu, postavila sklenici tiše a opati ně přede mne. Vtom zvedl host přede mnou — patrně jen náhodou hlavu a upřel na mne zrak. Byl to pohled, který se mi ani po letech nevytratil z paměti. Spočívaloť v něm tolik dobroty a laskavosti jako v pohledu nejněžnější matky, když se na své dítko pousměje... V následujícím okamžiku přelétl bledou, inteligentní tvář hostovu onen zvláštní, polo vlídný, polo zdvořilý úsměv, kterým se manifestuje ve tváři mírné překvapení, když vidíme, že jsme se mimoděk zahleděli příliš laskavě na člověka, kterému pohled ten neplatil. Zároveň se host ozval, řka úsečně, a přece vlídně: „Má úcta, pane! Račte odpustit, že jsa zadumán ani jsem nepozoroval, když jste vešel.“ Všední slova ta pronesena však tónem tak milým, jako když se nejvzornější dobrák u někoho za něco přimlouvá. Poděkoval jsem podobně zdvořile, jak jsem byl osloven, a nevěda, jak další hovor rozpřísti, setrval jsem v mlčení. Ze zadumání vyrušený host však nedbaje mé přítomnosti pokynul rusovlasé dívce, aby se k němu přiblížila. Učinila tak, jako by jí byl otec pokynul, — a host položiv jí jednu ruku na hlavu, díval se jí chvíli mlčky do očí. „Že vím, co ti dnes schází, Boženko?“ promluvil posléze tónem svrchované starostlivosti. „Že ne — že nevíte!“ odpověděla dívka s přízvukem škádlivé čtveračivosti. Host odvětil, Boženka nezůstala odpověď dlužna a tak rozpředl se onen mile naivní, bezprostřední a zároveň bezúčelný hovor, jakého jest schopen jen člověk, který se vyzná v nepředvídaných duševních kozelcích dětských. Naslouchal jsem prostinkému, a přece v ohledu psychologickém zajímavému hovoru tomu s touže asi pozorností, s jakou sledujeme nejzajímavější výkony herecké. Zároveň naskytla se mi také příležitost věnovati hostově fyziognomii větší pozornost. Byl to muž napohled více nežli čtyřicetiletý, a jak již připomenuto, bledé, inteligentní, skoro možno říci bezvadně pravidelné, bezvousé, vlastně hladce oholené tváře. Základní rysy byly jemné; pleť poněkud uvadlá a kolem očí a úst ona zvláštní síť víceméně jemných vrásků, jež bylo zůstavilo mnoholeté násilné komandování obličejových svalů, — hlavní, veleznámý to příznak hereckého povolání. Čelo bylo volně vyklenuto, řecký nos pravidelný, líce poněkud zapadlé, brada však energická, a přes to vše, že vlas a oči byly černé, činila fyziognomie ta dojem, jaký činívá tvář člověka modrookého a plavovlasého. I když muž ten s rusovlasou dívkou žertoval a laškoval, tj. i když lehynký úsměv pohrával kolem rtů, měla tvář jeho výraz spíše truchlivý a zádumčivý, a jakmile se přestal usmívati, změnil se výraz ten v opravdovost skoro až přísnou. Po výrazu, jaký jevila zajímavá tato fyziognomie o představení, nebylo ani památky. Dle všeho byl pravým mistrem ve vzácném umění líčení se; ba i hlas, ačkoli v základním tónu jako o představení, byl nyní v přirozeném užívání zvonivě lahodný, skoro možno říci lichotivě dobrácký, kdežto na prknech zněl ostře, příkře, skoro až urážlivě ledově. K bedlivějšímu pozorování neposkytl mi však dlouho času. Požertovav a polaškovav s dívkou, která se k němu chovala s touže dětinskou čtveračivostí, ba skoro rozpustilostí, jako se chovají svěží a veselé dorůstající dítky k nejdůvěrnějším příbuzným, pohrozil jí konečně prstem, řka tónem nápadně káravým: „Boženko, Boženko! Proč tu maříš času? Matinka v kuchyni nebo tatínek v sednici zajisté čeká a hostů zde, jak vidíš, není...“ „Není, není,“ zašvitořila dívka, jako by samu sobě dávala zprávu o stavu věci. „A proto hajdy, Boženko, do kuchyně!“ Po těchto slovech se ruče otočila a poskočivši odběhla. V témž okamžiku, kdy zmizela ve dveřích, host mne oslovil. „Račte dovolit, pane,“ pravil tónem škrobeně zdvořilým; „dle všeho neračte býti zdejší.“ „Nejsem,“ odpověděl jsem. „Jinak byste byl sotva zabloudil do nejposlednější krčmy města, jako jest tato.“ Ale dříve nežli jsem odpověděl, pokračoval: „Jiný host sem dnes už sotva zabloudí a nechcete-li míti bezměrně dlouhou chvíli, nezbude vám než dovoliti mi, abych si přisedl k vám.“ „Prosím, učiníte mi tím skutečně vděk,“ odpověděl jsem, jsa rád, že mi byla náhoda tak příznivá. Host vzal svou sklenici a zasedl k mému stolu přímo proti mně. „Tak!“ pravil, stavě sklenici svou na stůl. „Teď se můžeme baviti. Civím tu beztoho již přes hodinu sám a sám, a ačkoli nejsem nepřítelem samoty, věřte, někdy – jako například dnes, jest mi samota skoro nesnesitelná.“ „Proč tedy nevyhledáváte společnost v nějakém jiném hostinci, společnost inteligentní?...“ Při posledních slovech upřel na mne zrak svůj tak významně, a přece tak tajemně, že jsem věty vůbec ani nedokončil. „Jsem herec,“ ujal se slova sám s důrazem na slově posledním. „Vím, vím,“ vpadl jsem. „Byl jsem dnes v divadle...“ „Opravdu?“ zvolal skoro jako člověk, kterému se zvěstuje radostná zpráva; leč hned se vzpamatoval, řka s trpkým úsměvem: „Odpusťte, prosím! My herci jsme sice zvyklí city své maskovati; ale tentokráte mi uklouzlo jediné slovo, kterýmž jsem prozradil více, nežli se srovnává s konvenienční zdvořilostí. Přiznám se vám upřímně: někdy jsem jako dítě... A za potlesk — za potlesk upřímný, tak z celé duse vycházející, dovedl bych se něčeho odvážiti, kdežto jindy, a to dost zhusta, bývám vůči pochvale, ba vůči pouhému uznání úplně lhostejný, ba začasté mi bývá vše to odporno — slovem —“ dokončil tónem trpce ironickým, „jsem aktér v pravém toho slova smyslu.“ „A jak se zdá,“ pravil jsem — „hrajete právě tak, jak si přejete, abyste vyvolal potlesk; hrajete z celé duše, vášnivě.“ Zavrtěl mlčky hlavou a teprve po chvíli odpověděl: „Nesnadno říci. Někdy se mi zdá, že celá moje bytost splynula s charakterem, jejž interpretuju, což však se děje tak zřídka, že bych výkony toho druhu skoro na prsty spočítal. Nejčastěji jest mi interpretovaný charakter lhostejný neb docela odporný.“ Poté sama sebe přerušil řka: „Avšak dovolte! Neodchýlili jsme se od původní řeči? Trvám, že jste se ptal, proč nevyhledávám společnosti inteligentní...“ „Ano, tak jsem se tuším ptal,“ odvětil jsem s onou nedbalostí, s jakou se odbývají ve zdvořilé společnosti nepříjemné výtky. „Nepřejete si zvěděti příčinu?“ optal se živě, jako by mi viděl do duše. Nezbylo mi nežli několika zdvořilými slovy dáti najevo, že jsem ochoten jej vyslechnouti. „Jsem herec naturalista,“ počal přemítavě, jako by své myšlenky teprve pořádal. „Octnul jsem se na raze divadelní takřka mimoděk a náhodou. Když jsem asi ta před čtvrt stoletím poprvé vystoupil na prknech ochotnických, neměl jsem ani tušení, čeho jest herci třeba věděti a uměti, chce-li jen poněkud úkolu svému zadost učiniti. Nemělť jsem takměř pražádného předběžného vzdělání. Bylť jsem prostý chasník krejčovský a první úlohu svou jen stěží jsem seslabikoval. Neumělť jsem hrubě ani čísti, neřkuli psáti... Přesto jsem – – – Však o tom nechci šířiti slov! Chci tím toliko opodstatniti, že nebylo divu, že teprve asi v třicátém roce věku svého, když jsem se byl sám poněkud vzdělal, poznal jsem pravou podstatu umění hereckého.“ Po těchto slovech na chvíli se odmlčel, jako by čekal nějaký dotaz nebo odpověď; ale když jsem i já setrval v mlčení, pokračoval: „Teprve v tu dobu jsem nabyl přesvědčení, že podstata umění našeho, prostě pověděno, spočívá především v hlase a přiměřeném jeho užívání, v přirozené mimice a takových též gestech. A kde, prosím vás, má našinec vše to studovati? Společnost inteligentní jest ve výrazu tváře, v chování i v mluvě uniformována. I nejprudší výbuch hněvu, lítosti nebo bolesti obráží se ve tváři inteligentního člověka s jakousi umírněností. Tvář inteligence jest víceméně lživá; cit neobráží se v ní nikdy s onou bezprostřední přirozeností, jakou vyžaduje umění; slovem, tvář inteligence jest pouhá škraboška, tón mluvy odměřen a v nejprudších hnutích mysli jaksi stísněn a gesta vždycky jaksi nemotorná, jako ochromená. I takzvaná elegance inteligentní společnosti působila na mne vždy jako marionety, totéž jednotvárné zdvihání a spouštění rukou, týž dřevěný krok, táž dutá, jakoby z patra a z jiných úst přicházející mluva... A smích neb oušklebek, neřkuli výbuch hněvu, vášně, náruživosti, vše tak mdlé, nepřirozené, násilně tlumené, takže i v momentech zdánlivě nejpřirozenějších není skoro nikde nic individuelního... Zato jak zcela jinak jest ve společnosti nevzdělané a sprosté! Kdo nikdy neviděl vzplanouti hněv v oku a v tváři sprostého člověka; kdo neviděl, jak náhle a elasticky i nejnemotornější tělo se vzpřímí, jak se ruka zatne v pěst, jak odporně čelo se svraští, ústa sešpoulí, nozdry rozšíří a všechny svaly v tváři křečovitě poškubávají; kdo neslyšel drsně chroptivý nebo sípavý hlas zahajovací, — nemůže si nikdy učiniti pravého pojmu o hněvu lidském, neřkuli aby ho dovedl týmže nebo podobným výrazem v tváři, gestu a hlase znázorniti.“ Po těchto slovech mluvící opět se odmlčel, jako by očekával nějaké námitky nebo vůbec nějaké odpovědi. Chtěl jsem připomenouti, že úkolem herce jest interpretovati netoliko nelíčené, prosté a přirozené hnutí duše lidské, jak jeví se u lidu nevzdělaného, nýbrž že začasté, a to dosti zhusta, musí interpretovati také nepřirozenou, maskovanou, uniformovanou inteligenci, a proto že jest třeba, by i této věnoval v téže neb aspoň podobné míře svou pozornost. Avšak zajímavý host, jako by byl i nyní zase duši mou prohledl, mne předešel. „Pravda sice,“ pravil, „že tím, co jsem byl právě uvedl, nenaznačil jsem než jaksi jen pouhý regulativ. Vím, že blazeovanost, nudu a podobné lze skoro výhradně jen studovati ve společnosti inteligentní; ale kdo se chce seznámiti s pravým nelíčeným citem, kdo chce, abych tak řekl, co možná nejhlouběji nahlédnouti \ duši lidskou vůbec, neobejde se bez odporného začasté studia společnosti sprosté a nevzdělané. Přiznám se, že snažil jsem se obeznámiti se s oběma protivnými póly, —tam i zde nalezl jsem četné, zajímavé momenty; nicméně kdykoli jsem chtěl docíliti dojem nejhlubší, nejtrvalejší, kdykoli jsem se chtěl rozehřáti, rozpáliti, rozvášniti, vždy musil jsem vzíti útočiště ke vzorům ze společnosti nejsprostší. Nejvznešenější, nejšlechetnější, nejgrandióznější tragický rek nemůže si nikdy vydlužiti masku z kruhů inteligentních, nemůže a nesmí hněv svůj, bolest, nenávist nebo lásku svou projevovati, jak ji projevuje inteligence; onť musí, byť i vystupoval v hávu královském, vždycky hledati vzor svůj mezi nevzdělanci, začasté i mezi lůzou a chátrou.“ Neobvyklý názor, pronesený slovy tak smělými a ostrými, vyzýval sice přímo aspoň k mírné námitce; přesto jsem ničeho nenamítal prostě z té příčiny, že diskuse toho druhu, kdykoli se činí námitky, vlekou se obyčejně donekonečna. Nicméně tolik jsem si musil v duchu přiznati, že sedím tváří v tvář herci a vůbec člověku se zcela samostatnými názory, a to zároveň herci, který jako zřídkakterý z kolegů dovedl také názory své co možná nejpřesněji vysloviti. Muž ten začal mne nyní u větší ještě míře zajímati nežli zpočátku, když jsem mu věnoval pozornost pouze jako mimovi. Přiznání, žeť autodidaktem, budilo v duši mé jistý respekt; současně však vyhoupla se v duši mé námitka o odvěkých dvou antipodech v umění: teorii a praxi. Ze slov, jež jsem byl právě slyšel, právem jsem soudil, že muž ten v teorii překoná snad kolegy své všechny; avšak jak asi teorii provádí v praxi, bylo mi posud tajemstvím, neboť z jediného výkonečku jeho nedalo se na jiného souditi nežli na rozhodný talent pro obor intrikánů. Z té příčiny není divu, že místo námitky snažil jsem se svésti hovor v kolej právě naznačenou. Zajímavý host sice pozorně naslouchal, ale když jsem domluvil, pravil, jako by byl vše přeslechl: „Pravda, pravda — souhlasím!“ A hned poté dodal: „Ale dovolte, prosím! Rozhovořili jsme se o divadelní teorii jako staří známí a zatím – –Odpusťte! —Já jsem herec Sunkovský —“ Slovy těmi přesunul se hovor k věcem nejvšednějším. Nezbylo mi nežli se představiti. Udal jsem však pouze jméno a stav spisovatelský — vedlejší funkci dramaturga pominul jsem prostě mlčením. Sunkovský patrně nebyl s divadelními poměry pražskými v té míře obeznámen, aby byl věděl, kdo zastává právě funkci dramaturga, čímž inkognito moje usnadněno. Další hovor náš neměl nejmenší povšechné zajímavosti. Dověděl jsem se mnohou podrobnost o řediteli, kolegách, repertoáru a obecenstvu; ale vše to nezajímalo ani mne. Tak bavili jsme se již vcelku asi hodinu vůbec a neméně než asi čtvrt hodiny při prázdných sklenicích. „Dáme si ještě nalít?“ přerušil jsem konečně hovor. „Já již nepiju,“ odvětil herec tak výmluvným tonem, že jsem stav věci okamžitě uhodl. Chtěl jsem zaklepati, ale Sunkovský mne předešel; zaklepalť sám, a když dívčina vešla, ukázal prostě na obě prázdné sklenice. „Na víc nežli na prostou večeři a sklenku piva jsem dnes nevydělal,“ pravil po odchodu dívky smutně, „ale vám k vůli – –“ Nedokončil. Přiznám se, že mne zřídkakdy nějaká satira, byť nejurážlivější, přivedla do větších rozpaků jako těch ne o i upřímných slov.	 Rozumí se, že bych se byl ani na okamžik nerozpakoval zaplatiti řád mnohem větší, ale neměl jsem okamžitě slov k šetrnému nabídnutí se. Sunkovský to uhodl. „Ah, neračte mi vykládati ve zlé,“ pravil s přízvukem trpkosti, a přece jaksi důvěrně. „Dovolíte-li, chci býti dnes vaším hostem a zítra, zdržíte-li se ještě v městě, budete vy hostem mým.“ Tím byla choulostivá společenská nesnáz šťastně zažehnána. Přijal jsem nabídnutí s ochotou důvěrného přítele a uznal za dobré pohostiti hosta svého aspoň dle možnosti. Když se totiž dívka vrátila s pivem, optal jsem se, nemají-li láhev vína. Odpověděla sice, že nemají, ale že doskočí do panské hospody. A tak se stalo, že v půlhodině stály před námi také tři láhve mělničiny. Zatím i později krátili jsme si čas obvyklým rapsodickým vyměňováním myšlenek o věcech víceméně nezajímavých. Teprve když jsme dopíjeli první láhev vína, nastal v rozmluvě obrat poněkud zajímavější. Rozhovořili jsme se o poměru dobrých sil kočujících společností k divadlu Zemskému. Sunkovský vypravoval některé pikantní a drastické případy, jak se ten neb onen z kolegů jeho namáhal vymaniti se z posavadních poměrů a dostati se k divadlu pražskému; jak skoro vesměs skončila úsilí taková rozhodným fiaskem a jen v některých případech, v kterýchž protekce a intrika nebo pouhá náhoda hrála úlohu nej- hlavnější, korunována snaha ta zdarem. Vypravoval podrobně a zajímavě. Každá věta, ba každé slovo bylo zřejmým důkazem, že nevypomáhá zde obraznost ani v momentech nejpodřízenějších, nýbrž že vše zakládá se na skutečnosti a jest do nejmenšího odstínu pravdivo. „A vy jste nebyl nikdy vyzván vystoupiti v Praze na zkoušku?“ optal jsem se, když vypravování své skončil. „Nikdy —“ odpověděl temně a po krátké pomlčce dodal: „A kdož by mne měl, prosím, z Prahy vyzvati? Neznám tam nikoho, kdo má nějaký vliv při divadle. Kolegové a kolegyně, kterým se podařilo v Praze aspoň se zachytiti, nijak nevynikli a po krátkém experimentování pražské jeviště buď zase opustili, nebo tam hrají úlohy tak podřízené, že se zdá, jako by sami byli rádi, že jsou pouze trpěni.“ „A sám jste se také nikdy nepokoušel o vymanění z trudných poměrů kočovnických?“ „Nikdy,“ odtušil s přízvukem trpkosti a jako poprvé dodal po krátké pomlčce: „Přiznám se vám upřímně. Před lety ovšem jsem si nepřál ničeho vřeleji, než abych mohl časem svým nabýti dostatečné rutiny a vystoupiti v Praze před obecenstvem a kritikou nejvytříbenějšího vkusu. Myšlenka ta pronásledovala mne po několik roků. Studoval jsem s pílí neúmornou, a byť jsem byl nucen činiti ve hře různé koncese obecenstvu, před kterýmž jsem právě vystupoval, nespustil jsem přece nikdy ze zřetele moment ryze umělecký...“ „Právě z té příčiny,“ vpadl jsem, „byl jste nad jiné oprávněn pokusiti se stůj co stůj a s napětím veškerých sil o zjednání si širšího, umělečtějšího působiště.“ Zavrtěl hlavou. „Nebylo možno,“ pravil dutým hlasem, jako by se hroužil v smutné vzpomínky. „Nebylo možno,“ opakoval, načež vyložil příčinu. „Zdánlivá záhada má zcela přirozený důvod. V první době jsem pevně doufal, že přivedu nadání své aspoň k rozvoji obstojnému. Ale když jsem se prodlením několika roků nezvratně přesvědčil, že jsem přese všechno úsilí, přese všechnu pilnost a svědomitost přece jen hercem podřízeného druhu, slovem, když jsem pozbyl důvěry ve vlastní nadání, vzdal jsem se myšlenky té navždy a nikdy jsem se nepokoušel ani o kroky přípravné.“ Přílišná, skoro bych řekl chorobná tato skromnost, jakou jsem nebyl až dosud u žádného umělce, tím méně herce, pozoroval, ovšem zdánlivou záhadu přirozeně vysvětlovala; přes to vše nepřikládal jsem jí víry v té míře jako pozitivnímu vypravování, kterýmž mne byl muž ten až dosud bavil. Z té příčiny jsem odpověděl: „Skromnost jest sice v privátním životě ctností začasté skoro nedocenitelnou právě tak jako jsou neskromnost, pýcha a nadutost nectnostmi; však skromnost umělce zvrhává se v ostýchavost, nesmělost a bázlivost a kde tyto vládnou, není nikdy dostatečné pružiny umělecké – –“ „Pravda, pravda,“ přikývl Sunkovský. „Avšak což naplat, když se nedůvěra ve vlastní talent zahryže do duše a není ji možno vypuditi z prostinké příčiny: — protože jest oprávněna?“ Chtěl jsem něco namítnouti, Sunkovský však mne předešel: „Vím, co chcete asi namítnouti, ale u mne jest vše již ztraceno. Jsem skutečně talent nejpodřízenějšího druhu a což přitom nejsmutnější —jsem přesvědčen, že minul jsem se cíle života. Neboť přese všechno úsilí, přese všechno namáhání, ba přepínání sil nikdy jsem nad jiné nápadněji nevynikl — já nestal se ani hercem, prostě řečeno, oblíbeným, ba více ještě, já náležím mezi onen druh politováníhodných aktérů, kteří jsou na jevišti nejneraději viděni. A za takových poměrů nemůže si člověk mého stáří dělati již žádných iluzí a musí se přes všechno vzpírání se hrdosti své vpraviti v truchlivou a trpkou nezbytnost.“ Slova ta nenasvědčovala již pouhé nebo jen líčené skromnosti a tón, jakým byla pronesena, byl zřejmým důkazem, žeť mluvící o každém slově přesvědčen. Avšak náhled mluvícího nesrovnával se nikterak s názorem mým vlastním, jakého jsem nabyl po prvním výkonu Sunkovského v divadle. Stalo se mi poznovu, a to způsobem eklatantním, že úsudek můj nesrovnával se s úsudkem jiným, tentokráte s úsudkem nad jiné kompetentním. Přiznám se, že jsem byl v prvních okamžicích na rozpacích komu dáti spíše víry: zda sám sobě, nebo Sunkovskému, jenž byl právě sám o sobě pronesl úsudek zdrcující. Chvíli jsem mlčel snaže se v duchu připomenouti si co možná nejživěji Sunkovského výkon. Ale nebylo možno — výkon ten byl jako v mlze; pro okamžik neměl jsem nejmenšího regulativu. Vypomohl jsem si tedy po několika minutách trapného mlčení pouhou frází řka: „Ah — tak smutné, jak právě líčíte, snad to přece není, když jste již po tolik roků hercem.“ Opět zavrtěl hlavou. „Což platno všechno konejšení,“ pravil trpce, „když stojí před člověkem minulost s veškerou svou drsnou a smutnou pravdou a na člověka zívá budoucnost úplně beznadějná! Cožpak— promiňte, že mluvím tak důvěrně, cožpak vám není všeho toho zřejmým důkazem okolnost, že hraju při společnosti nejpodřízenějšího druhu? Přiznám se vám upřímně: hrával jsem při společnostech lepších, ba nejlepších; ale nemoha nikde nepatrný talent svůj přivésti ani k platnosti obstojné, klesal jsem vždy hlouběji, až octnul jsem se u společnosti, jejíž ředitel nemá ani dostatečných prostředků k vydržování divadla marionetářského.“ „Možná tedy, že vám nebyla vůbec ani poskytnuta pravá příležitost osvědčiti se!“ připomenul jsem. „Naopak!“ odtušil rozhodně. „Nemohu si naříkati ani na řevnivost kolegů, ani na překážky ze strany ředitelstva. Musím doznati, že mi byli kolegové vždy přátelsky nakloněni, že si mne i vážívali a ředitelové že velmi zhusta řídívali se mou radou. Nedovedu si připomenouti ani jediného případu, kdy by mi bývala odepřena nějaká úloha, kterou jsem si přál zahráti. Pokoušel jsem se ve všech možných oborech, ale vždy s větším nebo menším neúspěchem, nanejvýše že jsem nekazil souhru a nepřekážel. Oblíbenosti, bez které jest herec — promiňte všední porovnání — pátým kolem u vozu, jsem se nedomohl. Hrál-li jsem úlohu vážnou, zůstalo obecenstvo lhostejným; v úlohách komických jsem byl politováníhodným, v úlohách intrikánů jsem budil apatii, ba odpor. Nesčetněkráte byly výkony mé přijaty s výmluvným tichem, začasté syčeno a jindy hlučeno tak nápadně, že rovnalo se to vypískání. Nechť jsem se pokoušel a namáhal jakkolivěk, vždy byl výsledek víceméně neuspokojivý. Tak stal jsem se, čím právě jsem, přeubohým aktérem, kterému již jiného nezbývá nežli s rezignací čekati, až vyprší doba, kterou mu osud vykázal k živoření.“ Přímo zdrcující tato autokritika podivného aktéra uvedla mi živěji než kdy jindy na paměť anomálii, o které jsem se byl již obšírněji zmínil: že totiž úsudek můj o prchavých výkonech hereckých zřídkakdy souhlasil s úsudkem cizím. Avšak tentokráte rozcházel se úsudek můj s autokritikou tak diametrálně, že jsem zůstal po delší chvíli jako v strnutí. Bylo mi jako člověku, který věře, že po léta konal aspoň něco správně, náhle nabývá přesvědčení, že nalézal se na scestí a veškerá posavadní práce jeho že jest marná. — Marně snažil jsem se v duchu vysvětliti záhadnou příčinu osudného rozporu aspoň tak dalece, bych nemusil pochybovati o zdravých smyslech svých, — a proto není divu, že konečně po delším trapném mlčení vypomohl jsem si, by rozhovor naprosto neuvázl, opět pouhou frází řka: „Ale což kdyby se vám přece jednou naskytla příležitost, abyste se mohl na jevišti pražském pokusiti —“ Zavrtěl hlavou. „Což kdybyste byl někým vyzván?“ pokračoval jsem. „Pokusil byste se přec?“ Po těchto slovech upřel jsem zrak pozorněji na jeho tvář a neušlo mi, že prostá slova má nezůstala naň bez účinku. Oko nápadně se zalesklo, jako by z něho sršely jemné jiskerky vnitřního pohnutí a bledá líce sotva pozorovatelně se zardívala. „A myslíte,“ ujal se váhavě slova po delší chvíli tónem nadmíru nejistým, „že by to snad přece bylo i nyní ještě možno?“ tónu, kterýmž slova ta pronesena, spočívalo tolik bázlivé, přímo úzkostlivé naděje, že nemohl jsem jinak nežli trapnou situaci rázem změniti. „Myslím-li?“ opáčil jsem, načež jsem klidně a s důrazem dodal: „Naopak — jsem přesvědčen, že se tak stane, a to tím více, poněvadž mám sám právo vás vyzvati, abyste – –“ Nedořekl jsem. Až dosud klidný, skoro chladný muž jevil náhle vyraz nejradostnějšího pohnutí, ba rozčilení div nezajásal. Chvíli upíral na mne rozjiskřený zrak; kolem rtu pohrával onen nevylíčitelný křečovitý úsměv, provázející prudké duševní hnutí, jež nenalézá slov k vysloveni se. Nato prudce vztáhl ruku po mé pravici, jako by se chtěl přesvědčiti, nesedí-li tváří v tvář nějakému přeludu, a trhavě zablabolil: „Jakže? — Že se tak stane? A vy — vy že máte právo mne vyzvati...?“ Nezbylo mi nežli pověděti, co jsem byl před ním až dosud tajil: za jakým účelem jsem totiž přijel a v krčmě jej vyhledal. Naslouchal slovům mým s napětím takořka horečným, a když jsem skončil, trvalo hezkou chvíli, nežli se ozval. „K neuvěření, k neuvěření!“ byla jediná slova, jež mu mumlavě uklouzla. Avšak když jsem mu překvapující zvěst doložil ještě některým vysvětlením, pochopil a uvěřil. A od toho okamžiku byl k nepoznání. Donedávna klidně zádumčivý výraz tváře ustoupil trvale výrazu radostného rozčilení. Po beznadějnosti a nedůvěře ve vlastní talent nebylo takořka mžikem ani památky; slovem, od okamžiku, kdy pochopil a uvěřil, oč jde, neseděl jsem již tváří v tvář ubohému, déle čtvrtstoletí v beznadějnosti se sžírajícímu kočujícímu herci, který byl již „akta své umělecké činnosti sám nad sebou uzavřel“; nýbrž nadějnému umělci, kterýž jest sobě úplně vědom netoliko svého talentu, alebrž i své rutiny a dovednosti. Vše to bylo mi potěšitelným dokladem, že jsem se v úsudku svém přece jen nemýlil, nýbrž že dav se zmýliti autokritikou beznadějnosti roztrpčeného umělce, přikládal jsem na chvíli víry úsudku přirozeně sice, ale přece klamně zbarvenému. Po několik minut vyměňovali jsme si opět myšlenky jen divadelní techniky se týkající a již jsem začínal souditi, že jest úkol můj definitivně vyřízen, když mi záhadný muž ten po chvíli jedinou odpovědí zmátl koncept. „Vše jest tedy ujednáno,“ pravil jsem. „Zítra a pozejtří vystoupíte zde ještě v některé ze svých nejzamilovanějších úloh a já pak podám o tom okamžitě zprávu řediteli do Prahy. V týdnu, popřípadě i dříve budete moci vystoupiti na zkoušku v Zemském divadle... Nyní jde jen ještě o to, jakou úlohu si zvolíte.“ „Jakou byste myslil?“ optal se kvapně. Pokrčiv rameny odpověděl jsem: „Nesnadno říci. Neznámť vašeho repertoáru a ponechávám vám volbu úplně.“ Po těchto mých slovech jal se přemítati a přemítal tak dlouho, že jsem jej konečně upomenul vysloviti se. „Nuže?“ pravil jsem. „Pro kterou úlohu jste se rozhodl?“ I nyní ještě několik okamžiků váhal, načež pevným hlasem odpověděl: „Buď pro Hamleta nebo Karla Moora.“ Přiznám se, že mi většího překvapení připraviti nemohl. Chvíli jsem vskutku nevěděl, co odpověděti; posléz jsem připomenul: „Ah nikoli! Po mém náhledu by vám ani Hamlet, ani Karel a vůbec žádný seriózní rek nesvědčil. Vyberte si úlohu z oboru intrikánského.“ Nyní zase jevil přímo svrchované udivení on. „Jakže!?“ zvolal po chvíli s trpkou rozhořčeností. „Já že bych měl v Praze před obecenstvem nejprotřelejšího vkusu vystoupiti v úloze nějakého padoucha a ničemy, v některé z úloh intrikánských, v kterých jsem vždy, kdykoli mi byly přiděleny, vystupoval s největším odporem a vždy také netoliko žádného úspěchu nedococílil, nýbrž jen apatii, ba odpor budíval!? Ne, ne! To není možno!“	 Vyslechl jsem jej s klidem člověka, jenž byl v krátkém čase tolikrát překvapen, že nediví se konečně ani překvapení největšímu, které asi byl, jak se zdálo, naposled uchystal. Nelíčená trpká rozhorčenost, s jakou se vzpíral úlohám z obora intriky, byla mi však zároveň důkazem, že jest mi přes všechnu zdánlivou chladnost jednati přece jen s pravým umělcem, tudíž s člověkem snadno vznětlivým, ba popudlivým, a proto uznal jsem za dobré za- chovati se nadále s jakousi rezervou. Především snažil jsem se rozhořčenost jeho ukonejšiti ujištěním, že nechci činiti nejmenšího nátlaku na volbu úlohy, nicméně že bych rád řediteli zvěstoval zprávu co možná nejpříznivější, a proto že by snad bylo vhodno, kdyby zítra vystoupil v úloze seriózní a pozejtří v úloze intrikánské, — o volbě úlohy pro debut v Praze že rozhodne ředitel Wirsing. Smírný výklad ten učinil na Sunkovského dojem poněkud konejšivý. Chvíli ještě zdál se býti vzrušen; ale posléze se přece utišil, dal mi za pravdu a slíbil, že zachová se, jak si přeji. „A bude zdejší ředitel ochoten hráti zítra a pozejtří kusy, které si přejete vy?“ optal jsem se ještě, jako na dotvrzení právě uzavřené ústní smlouvy. — Sunkovský se sebevědomě usmál, když vypnuv skoro hrdě prsa, odpověděl: „Až dosud nebylo mi žádným ředitelem nic odepřeno. Pravda, nežádal jsem a nepřál si nikdy nic nemožného — a proto doufám, že mi nebude žádost moje ani tentokráte odepřena.“ Tím byl konečně předběžný úkol můj definitivně ukončen: Remplaçant byl nalezen a ochoten vystoupiti na zkoušku ve dvou oborech a nenamítal ničeho proti podmínce hlavní, že úlohu pro debut pražský zvolí osoba třetí, ředitel. Když jsme se konečně takto shodli, byla jedna hodina s půlnoci již dávno minula. Brzo poté jsme se také zvedli, abychom se odebrali na lože. Doprovodil mne až k panské hospodě, kterouž mi doporučil k ubytování se. Na cestě jsme se shodli, že sejdeme se zítra po představení zase v téže krčmě, kterou jsme byli právě opustili – – Vše ostatní až do opětného našeho shledání možno shrnouti v několika slovích. Po přání Sunkovského sehráni druhého dne Loupežníci. Sunkovský hrál Karla Moora. Sledoval jsem výkon jeho s pozorností co možná nejsvědomitější a musím vyznati, že jsem byl překvapen. Domnívaje se v něm vidět talent výlučně intrikánský, shledal jsem, že výkon jeho v úloze druhu opačného jest – nejpřísněji posuzován — v nejvyšší míře korektní. Pojmutí i provedení bylo v celku i podrobnostech uspokojující. Když pak jsme se po představení v krčmě zase sešli, neopomenul jsem mu vysloviti upřímně uznání své a také je věcně doložiti. Neušlo mi, že byl potěšen a spokojen. I bavili jsme se pak různými vzpomínkami a Sunkovský vypravoval mi obšírně o svém dětství, jak jsem už byl na počátku podrobně vypravoval. Přiznám se, že mne vypravování jeho zajímalo živým, oduševnělým přednesem. Některé podrobnosti líčeny tak plasticky a věrně, že působily jako skutečné události. Někdy nemohl jsem se ubrániti pocitu nadmíru milému, jindy zase trapnému a někdy skoro i příšernému, slovem, pocítil jsem na sobě neodolatelnou moc vypravovatele-herce, kterýž dovede přirozeným přízvukem na nejjednodušší slovo docíliti začasté hlubšího dojmu nežli spisovatel celou stránkou chladných písmenek. Není tudíž divu, že mi nebylo právě milo, kyž Sunkovský, dopověděv o smrti své babičky, skoro násilně ukončil, a připomenuv, že půlnoc již dávno minula, odkázal mne na druhý den. Tentokráte zaplatil řád on. Zvedli jsme se a jako poprvé doprovodil mne i tentokráte až k hostinci, v kterémž jsem byl ubytován. Na cestě jsme hovořili o divadle, vlastně o zítřejším představení. Sunkovský mi zvěstoval, že po delším přemlouvání přiměl ředitele k něčemu, k čemu se ředitelové kočující společnosti zřídkakdy dají pohnouti: k opakování Loupežníků, v kterýchž on, Sunkovský, vystoupí po mém přání v úloze intrikána France Moora. Upozornil jsem na možné nebezpečí plynoucí jednak pro kasu, jednak pro sám výkon herecký. Neboť sehráti dvě tak velké a zároveň divergentní úlohy bezprostředně po sobě a k tomu před obecenstvem prahnoucím po něčem, co nebylo posud ještě vidělo, zdálo se mi býti přece jen pokusem poněkud odvážným. Sunkovský sice důvody mé uznal, ale což naplat, když už bylo vše připraveno, když ani ostatní herci ničeho nenamítali, ba sám ředitel se vyslovil, žeť dychtiv, jak asi odvážný experiment skončí. „Ostatně,“ končil Sunkovský, „my kočující herci nesmíme se lekati nižádných obtíží. Převzíti zrána úlohu největší, nejobtížnější, nejnamáhavější a sehráti ji večer aspoň obstojně, nikoho z nás neleká. Jsmeť zvyklí prováděti smělejší extravagance. Napínání, ba přepínání sil až do samé krajnosti jest u nás na denním pořádku a běda herci, jehož nervy by nesnesly tak nepatrného napětí, jako jest sehrání dvou větších úloh po sobě. Ostatně já mám nastudované obě a po dnešním představení necítím se nikterak unaven. Jeť mi, jako bych byl sehrál pouhou epizodku...“ Po těchto slovech jsme se rozloučili. Já vklouznul do vrat hostince, v němž jsem byl ubytován, Sunkovský zaměřil k hostinci, v němž bylo umístěno divadlo a kde s ostatními herci bydlil. Octnuv se v bytě svém nemohl jsem se zbaviti dojmu, jaký na mne bylo učinilo podrobné vypravování Sunkovského. Pohorská víska tanula mi tak živě na mysli, jako bych ji byl viděl nesčetněkrát, — prostá chatrč — Sunkovského otec i matka, obzvláště pak babička vyhupovali se před duševním mým zrakem tak živě, jako bych si připomínal nejlepší přátele. Především však rozrušovalo obraznost moji líčení noční scény o umírající babičce. Původně střízlivý duševní stav můj znenáhla se změnil. Bylo mi jako dítěti, když slyší poprvé strašidelnou pohádku. Přes všechno úsilí nemohl jsem se dlouho zbaviti představ těch, až posléze myšlenky mé přemetly se ku předmětu méně vzrušujícímu, k marionetářskému představení, jež byl Sunkovský tak podrobně a plasticky líčil. Tklivý a dojemný příběh, jenž byl již tolika miliónům lidí dlouhou chvíli ukrátil, — tolik miliónů dobrých duší a dušinek dojal, rozechvěl, ba rozplakal — světoznámý příběh o svaté Genovefě působil na mne novým kouzlem. Eminentně romantická látka povídková zdála se mi býti přes všechnu pasívnost hlavní rekyně a přes nedramatické motivy látkou tak dramatickou, že začal jsem o ní přemítati nejinak než jako mladý, nezkušený autor dramatický, když chce stůj co stůj najiti vhodný nějaký předmět a duší jeho kmitne první zásvit povahopisných embryí. Některé figury, jako Genovefa, její choť, pak Bolestínek a obzvláště padouch Gólo, ba i několik význačnějších scén stálo před duševním zrakem mým skutečně tak živě a plasticky, že nemůže si spisovatel jasnějších a plastičtějších představ vůbec ani přáti. Avšak dramaturgická tato iluze, jak přirozeno, přece nepotrvala nežli několik minut. Při prvním pokusu analýze povah rozplynuly se všechny v mlhu typičné šablonovitosti. Individuelního, tudíž dramaticky jedině oprávněného rázu nezdála se mi míti nežli povaha Gólova; ale v několika dalších minutách kritického zkoumání neobstála ani tato. Motivy jejího jednání zdály se mi býti tak všedními a otřepanými, že jsem se sám před sebou zastyděl, že mohl jsem se jen několik minut zabývati v duchu takovou malicherností. Malichernost ta měla však pro mne pro okamžik výhodu přímo neocenitelnou. Neníť nižádné pochybnosti, že bych se byl jinak v duchu zabýval výhradně jen tím, co mi byl Sunkovský o svých osudech za útlého mládí vypravoval, a tak spánek aspoň na několik hodin zaplašil. Ale octnuv se v myšlenkových mělčinách, zabředl jsem zanedlouho na písčinu snů, a usnuv, spal jsem tvrději nežli kdy jindy – – Procitl jsem až k polednímu a prolelkoval pak několik hodin na procházce v okolí. Vrátiv se pak kvečeru zase do hostince, byl jsem nemálo překvapen. Dodánť mi telegram následujícího smyslu: „Remplaçant zbytečný. Vraťte se bez odkladu! Očekávám Vás zítra odpoledne. — Wirsing.“ Smysl telegramu nepřipouštěl žádné pochybnosti, čeho si ředitel přeje; ale příčina tak náhlého odvolání nebyla zřejmá. Buď Bittner výpověď svou odvolal, nebo byl remplaçant někým jiným již nalezen. Nechť však byla příčina jakákoli — úkol můj byl prozatím ukončen. Chtěl-li jsem přání ředitelově vyhověti a dostaviti se k němu druhého dne odpoledne, musil jsem odejeti nočním vlakem turnovsko-pražské dráhy, jenž přijíždí do Prahy časně zrána, neboli jinými slovy — z města, v kterémž jsem právě meškal, musil jsem vyjeti vozmo nejdéle před půl nocí. Zbýval mi tudíž přece ještě čas podívati se na odvážný experiment repríze Loupežníků a na slibný výkon Sunkovského v úloze France Moora. Učiniv bez odkladu potřebné přípravy, abych mohl po jedenácté hodině vyjeti, odebral jsem se do divadla. Do sedmé hodiny, kdy představení počínalo, scházelo již jen několik minut — divadlo i vedlejší hostinské místnosti byly takměř prázdny. Nebylo nižádné pochybnosti, že odvážný experiment opakovati kus dva večery po sobě naprosto se nezdaří. Okolnost, že herec, jenž hrál den předtím Karla Moora, hraje dnes úlohu Francovu, takměř nikoho nelákala. Většině obecenstva to bylo úplně lhostejno. Po prvním rozhlédnutí se v divadle jsem poznal, že dostavilo se obecenstvo z větší části nové, tj. skoro výhradně jen diváctvo, jež bylo „Loupežníky den předtím nevidělo. Činí-li takzvaná slabá návštěva v divadlech velkých dojem nadmíru trapný, budí více nežli slabá návštěva divadla kočujícího pocit nejtrapnější úzkostlivosti. Dvě řady sedadel v popředí, dvě tři neplné řady uprostřed a tu a tam obsazené jednotlivé sedadlo v pozadí, pak patnáct nebo dvacet diváku na místě stání bylo veškeré obecenstvo, když se opona vyhrnula. Známoť, že za takových nebo podobných poměrů hraje se i v divadlech velkých a největších se zjevnou nechutí. Souhra obyčejně vázne, ba bývá začasté pode vší kritikou a výkony jednotlivců zřídkakdy něčím vyniknou. Nepoměrně hůře bývá na divadlech kočujících a nejhůře při společnostech hrajících na díly, když herci po prvním rozhlédnutí se po divadle poznají, že namáhají se tentokráte za několik krejcarů, které snad ani na nejprostší večeři nestačí. Podobně tomu bylo i tentokráte. Hra zahájena s bezpříkladnou apatií. I Sunkovský, o němž jsem mohl přece předpokládati, že přičiní se, seč vůbec jest, zdál se mi býti nápadně mdlým. Již jeho maska lišila se od odporných masek, kterýmiž herci obyčejně znázorňují, co Franc Moor sám o sobě povídá — laponský nos, mouřenínská ústa, oči hotentotské, vše to, ačkoli vyznačeno, nebylo nikterak nápadno, aspoň se vyzývavě nevtíralo. Chování Šunkovského v prvních výstupech bylo v nejvyšší míře umírněno. Vyjímaje několik jen lehynkých, sotva pozorovatelných odstínů v tónu a gestech, kterýmiž pravou povahu úlohy své spíše maskoval, nežli najevo dával, neprozradil ničím, že liší se od povah normálních, ba z celku bylo lze souditi, že může býti rovněž tak dobrý, upřímný a ctihodný jako lidé, již se mládeži vystavují jakožto vzory. Avšak ku konci první proměny, když octnuv se sám na jevišti, zahájil první, ovšem zkrácený monolog, upoutal hned prvním výrazem tváře, prvním posunkem a prvním slovem veškerou moji pozornost. Až dosud s napětím veškerých sil tutlaná démoničnost vyšlehla s tak elementární intenzívností, že mne až zamrazilo. Tak —jak se mi náhle muž ten objevil — nepředstavoval jsem si sice France Moora nikdy; ale takto — právě jen takto musil Sunkovský začíti svůj monolog... A od toho okamžiku byl jsem v tenatech hry Sunkovského. Iluze, jaké hrou svojí u mne docílil, byla přes všechnu otrlost, ba začasté otupělost, s jakou lidé mého rázu – kterýmž nebylo divadlo nikdy zábavou, nýbrž prací, – výkony herecké sledují, tak velká, že ji skoro mohu nazvati úplnou. Od onoho okamžiku pro mne v divadle nic jiného neexistovalo nežli Sunkovský. Nebyl-li na scéně, seděl jsem jako v strnutí, jakmile však se objevil, —neviděl a neslyšel jsem nežli jeho – – Nyní po letech ovšem jest mi naprosto nemožno charakterizovati výkon jeho s onou minuciézní přesností, na jakou má každý poctivý výkon herecký právo. Nyní ovšem netanou mi již dosti živě na mysli ani nejhrubší kontury celku, neřkuli abych mohl po pravdě charakterizovati podrobnosti a odstíny. Nepamatujuť se již na více nežli pouhý dojem, který však byl tak mocný a hluboký, že nemám proň jiného výrazu, nežli — prostě a jedině případně pověděno že viděl jsem tentokráte pravého France Moora. Byla to postava plná života a pravdy. Nebyla sice z nejpřísnějšího stanoviska bezvadná. Lpělo na ní dosti profánního prachu kočovnického, ale bylo zřejmo, že lze ten prach časem svým úplně setřásti; krátce Sunkovský osvědčil se pro obor intrikánu jako jedna z nejvzácnějších sil, které jsem byl viděl. Avšak zcela jinak, skoro diametrálně opačně než i na mne, působil Sunkovský na sporé obecenstvo. Jak z povahy věci přirozeně plyne, nevěnoval jsem sice obecenstvu valné pozornosti. Nicméně neušlo mi, že přijímá výkon Sunkovského v některých scénách chladné, apaticky, v jiných s nechutí tutlanou, v některých pak docela se zjevným odporem. Věrné a z uměleckého stanoviska takměř bezvadně interpretovaná povaha lotra působila na prosté, nevybrané obecenstvo s veškerou bezprostředností své rázovitosti — nemile, odporné. Časté nevrlé zakašlání a zahýkání, rušivý šum a lomoz, ba i občasné zasyčení bylo Sunkovskému — odměnou. K jeho cti budiž však podotknuto, že nedal se projevy nelibosti mýliti. Provedlť odpornou úlohu svou od začátku až po konec důsledné, právě jen tak, jak úloha ta provedena býti má. Teprve ku konci kusu, když Franc Moor posléze hyne, zdálo se, jako by si bylo obecenstvo pod dusnou atmosférou lotrovského ovzduší oddechlo a bylo rádo, že zlosyn béře konečně zaslouženou odplatu. Instinktivně dalo prostým a nelíčeným způsobem najevo své uspokojení, že France — ze stanoviska uměleckého nejzajímavější a zároveň nejtěžší úlohu celého kusu — více nespatří... Vypukloť — poprvé a zároveň naposledy — v pochvalu, která však neplatila zdařilému výkonu herce, nýbrž byla výrazem uspokojení, že padouch Franc stal se konečně neškodným. Kus dohrán obvyklým způsobem. Zástupce Karla Moora a někteří jiní herci, ačkoli byly výkony jejich prostřední, vyvoláni několikráte; na France, jehož výkon v celku a jednotlivostech vyrovnal se výkonům nejzdařilejším, nikdo nevzpomenul. Opona spadla naposledy, divadlo počalo se prázdniti – já však doposud seděl na svém místě. Čekalť mne právě úkol nejchoulostivější: pověděti Sunkovskému, jak příznivý dojem na mne učinil jeho Franc a zároveň mu zvěstovati, že jest naděje, kterou jsem byl sám v něm vzbudil: že bude totiž moci vystoupiti na zkoušku v divadle Zemském — zatím marna. Úkol ten byl mi však náhodou usnadněn. Když jsem se posléze zvedl a vyšel z divadla, čekal na mne již Sunkovský před hospodou. „Již převleknut?“ oslovil jsem jej. „Ani jste nečekal na vyvolání?“ „Nečekal,“ odtušil temně; „vždyť víte, jak byl můj výkon přijat.“ „A přece byl nejlepší všech,“ vpadl jsem mu do řeči. „Opravdu?“ zajásal přitlumeně. Pověděl jsem mu v stručnosti, jak soudím. Vyslechl mne klidně. „Ale v Praze přece jenom ještě vystoupiti nemohu,“ pravil, když jsem skončil. „Doposud jsem ještě nikdy necítil tak nápadně jako dnes, co mi ještě pro obor, ve kterém jsem až dosud jen zřídkakdy vystupoval, schází. Chci-li se pokusiti před obecenstvem a kritikou nejvytřelejšího vkusu, musím ještě nějaký čas výhradně jen hráti úlohy intrikánů mimo Prahu.“ Za jiných poměrů, vlastně ještě den předtím, byl bych mu s radostí odpověděl, že toho není třeba; tentokráte přišla mi vlastní nedůvěra jeho vhod. Přisvědčil jsem mu tudíž s rezervou, ale zároveň vyslovil své přesvědčení, že průprava ta nebude vyžadovati než několik měsíců a potom že splní se konečně nejvřelejší jeho přání, že bude moci vystoupiti v Praze. „Tím jest zároveň,“ doložil jsem, „úkol můj ukončen. Odjedu do Prahy ještě dnes v noci.“ Ani tento poslední výrok můj Sunkovského nepřekvapil; pokládalť jej za zcela přirozený. Měl jsem ještě asi hodinu k dispozici. Objednav si povoz na jedenáctou hodinu před hospůdku, ve které jsem se byl se Sunkovským seznámil, odebral jsem se tam s ním a poseděl s ním v důvěrném hovoru. Netřeba zajisté dokládati, že mluvili jsme výhradně o divadle vyměňovali si své náhledy o posledním výkonu Sunkovského. Musil jsem úsudek svůj opakovati a Sunkovský mne ujistil, že od tohoto okamžiku napne veškeré své síly, by v novém, po letech konečné šťastné nalezeném oboru nabyl nevyhnutelné rutiny. Navzájem jsem mu přislíbil, že naň nezapomenu, tj. že nedám si ujiti nižádné příležitosti dopomoci mu k tomu, by mohl v Praze vystoupiti. Přirozený následek toho hovoru byl, že jsme se shodli, že budeme si dopisovati. O jedenácté hodině přijel objednaný povoz; Sunkovský mne k němu doprovodil. Podali jsme si ještě jednou, naposledy ruce — já vskočil do vozu a po několika vteřinách ujížděl jsem za šeré střízlivé noci po hrbolaté silnici směrem k Bakovu. Co bezprostředně následovalo, možno shrnout v několik řádek. Skoro po celou cestu nemyslil jsem nežli na Sunkovského, který mne jako herec i člověk vždy více zajímal. Následujícího dne časně zrána přibyl jsem do Prahy a odpoledne dostavil jsem se do divadelní kanceláře, bych podal řediteli zprávu o posledním výsledku své cesty. Pověděl jsem v stručnosti věrně a věcně vše, co zdálo se mi býti vhodným, abych na talent Sunkovského upozornil, a nezamlčel ani nahodilou historku o prvním představení Genovefy na marionetářském divadle. Avšak obsazení oboru intrikánů nebylo více záležitostí palčivou. Ředitel vyslechl referát můj jen na půl ucha, aniž by mne byl přerušil. Teprve když jsem domluvil, připomenul s přízvukem sarkastickým: „Podařilo se vám tedy vypátrati pravého lotra Gólu.“ „K službám, pane řediteli,“ odtušil jsem. „Škoda však,“ pokračoval ředitel, „že záležitost taje již vyřízena. Příčina jest prosta: v poslední své schůzi rozhodlo se družstvo pro úspory do krajností. Na engažování nových sil nelze zatím ani pomysliti. Nezbývá nám nežli si vypomáhati, jak vůbec bude možno.“ Slovy těmi záležitost ta byla prozatím definitivně vyřízena. — Posléze ředitel Wirsing odstoupil a místo jeho zaujal ředitel jiný, dr. Dašek. Po krátkém čase odstoupil i tento a řízení divadla Zemského svěřeno zase někdejšímu řediteli Maýrovi. Na obsazení oboru intrikánů novou silou nikdo více nepomyslil. Konečně došlo na mne. Byltě jsem cestou soukromou vyzván, abych na dramaturga dobrovolně rezignoval, poněvadž jest úřad ten vyhlídnut pro osobnost jinou. Vyhověl jsem vyzvání tomu s ochotou člověka, jenž ví, že by mu vzpírání se nebo protest nějaký nespomohl, a vzdal se úřadu dramaturga. Někdejší interes můj pro divadlo následkem toho vůčihledě ochaboval, až ochabnul skoro úplně, a já se divadlu takměř odcizil. Od té doby míjel den po dni, týden po týdnu, ba měsíc po měsíci, aniž by se bylo něco změnilo. V době té vyměnili jsme si se Sunkovským celou řadu listů — obšírných i stručných. Zvěděl-li Sunkovský o změně, která se byla stala i se mnou, nemohu udati. Já se mu o tom nikdy nezmínil, a on, jenž mi psal brzo z toho, brzo z onoho města, jak se zdá, stručnou zprávu o tom v novinách přehlédl. O Sunkovském nedověděl jsem se již nic více, nežli co mi sám o sobě psal. Z té příčiny recituji zde k dolíčení povahy jeho několik úryvků z jeho listů. „Ani byste nevěřil,“ psal v prvním listě svém několik dní po našem rozejití se, „jak jsem osvěžen! Jako bych se byl znovu narodil... Studuji s úsilím neúmorným jako dvacetiletý mladíček, který rázem chce ztéci hradby chrámu Thálie. Nemámť pro nic jiného smyslu nežli pro nový svůj obor — pro padouchy... A kdykoli se mi v životě naskytne příležitost poznati člověka, o němž se domnívám, že by vůbec jen mohl býti schopen nějakého padoušství, nespouštím ho ze zřetele – pronásleduji jej začasté krok za krokem a studuji každý posunek, každou grimasu, každý pohyb, každý odstín jeho hlasu... Doposud ještě nikdy nebyl jsem tak pilen jako nyní. — Studuji, jak už připomenuto, takměř horečně — a doufám — nu, však už víte, v co doufám –“ V druhém listě psal mimo jiné: „Byl jsem přece jen člověk k neuvěření zpozdilý. Ani nechápu, jak jsem mohl vlastní svůj talent tak dlouho zneuznávati, že jsem nepoznal, v kterém oboru mohu aspoň poměrně vyniknouti. Teď jsem v nejvlastnějším svém živlu. Ani byste neuvěřil, jak úžasně rychle jsem v očích svých kolegů a kolegyň získal na reputaci. Po několika jen úlohách intrikánských chovají se ke mně všickni — v první řadě sám ředitel — zcela jinak nežli druhdy. Ředitel jest prý svrchovaně spokojen, kolegové chválí moje výkony a skoro se mi zdá, že jsem u mnohého postřehl již také cosi jako zásvit závisti... Nu, budiž! Záviďte mi, záviďte! Závist kolegů bývá znamením, že pokračujeme, že se zdokonalujeme. Vše to však Vám nepíši z té příčiny, abyste snad moje vystoupení v Praze uspíšil. Nikoli! Čím více se vpravuji v nový svůj obor, tím více cítím, co mi ještě chybí. Musím ještě dlouho — snad rok, snad déle studovati a cvičiti se. Musím setřásti ze sebe všecken prach kočovnictví, to jest musím se snažit zakládati a prováděti mnou interpretované padouchy a lotry ve stylu, abych tak řekl, ušlechtilém, ryze uměleckém, a nikoli — jak bývají na venkově interpretováni: po komediantsku. Doufám, že časem svým budete se mnou spokojen, když na výkony mé přiložíte měřítko nejpřísnější...“ Z třetího listu, zaslaného mi asi po dvou měsících, cituji následující: „Pokroky vždy zřejmější — ovšem pokroky pro znalce jako jest ředitel, kolegové a nečetní někteří diváci. Obecenstvo vůbec přijímá výkony mé doposud ještě chladně, apaticky, ba s odporem — začasté skoro větším nežli druhdy, když jsem se v nynějším oboru svém někdy pokusil... Nic však nevadí. Doufám, že překonám apatii obecenstva konečně přece, až provedu někdy, vlastně až budu vůbec úlohy své prováděti vždy jen tak, jak si přeji.“ V dalším listě, psaném po několika jen dnech, psal Sunkovský doslova: „Včera jsem si zahrál zase France Moora. Po každé význačnější scéně mi kolegové a kolegy ne gratulovali. Jen obecenstvo přijalo výkon můj jako kdy jindy — s mrazivým klidem... Při některých scénách panovalo v divadle hluboké ticho — skoro jsem slyšel dech jednotlivců. Potlesk však žádný — občas se mi zdálo, jako by obecenstvo jižjiž chtělo vypuknouti v sykot. Leč ani tím nedám se ve své snaze mýliti. Vím, že nemá nynější moje obecenstvo vcelku smyslu pro pravé umění. Nechť tleská nebo syčí — vše jedno... Však já ledovou kůru jeho jednou přece jen prolomím a — bude vyhráno... Sympatie obecenstva dá se začasté i vyvzdorovati. Nové pojmutí a takové též provedení nějaké úlohy vůbec působí vždycky jaksi cize; teprve když si obecenstvo na novost nebo jen neobvyklost výkonu uvykne 	 Však Vy mi rozumíte...“ Pátý list obsahoval výhradně jen zprávy osobní, že má Sunkovský nabídnutí od jiné společnosti, ale že nepůjde; že mu ředitel přidává občas z vlastního atd. V dalším listě, zaslaném asi po měsíci, psal mimo jiné takto: „Ondy jsem přemítal o záhadě talentů vůbec a o záhadě vlastního talentu svého zvlášť. Napadloť mi, jak se mohlo státi, že právě pro úlohy zlosynů a lotrů jevím nepoměrně větší talent nežli pro úlohy dobráků, poctivců atd. Trvám, že mohu se Vám přiznati upřímně: Jsem vtělené dobrotisko, člověk, který v životě svém komáru neublížil a sotva kdy ublíží, jsem cosi, co zovou lidé posměšně lucernou ctností. Vše dobré, ušlechtilé, vznešené vábilo mne od útlého mládí; každá drsnost, příkrost, neřkuli hanebnost působila na mne vždy odporně... Poctivost, upřímnost, pravdomluvnost, spravedlnost a vůbec všechny takzvané ctnosti zůstaly mi po celý můj posavadní život, abych tak řekl, životními majáky, kterých jsem nikdy nespustil ze zřetele, a zjednal si tak – promiňte, prosím, mé upřímnosti, že kladu zvláštní důraz na vlastnosti příznivé, — pověst člověka bezúhonného, ba skoro možno říci — vzorného. Neznám ani ctižádosti, tím méně závisti a jiných podobných takzvaných nectností, které jsou v kruzích uměleckých začasté zcela přirozenými pružinami, slovem, já byl a zůstal takovým, jak už jsem byl výše připomenul. Po tomto úvodu zajisté ani dost málo se nepodivíte, položím-li sám sobě závažnou otázku: Jak se medle stalo, jak se vůbec jen státi mohlo, že jako umělec začínám vždy více vynikati v interpretování povah nectnostných vůbec, povah ničemných, zlotřilých, zákeřnických atd., které budí odpor, hnus a opovržení? Kdy, kde a jakými vlivy vznikl v duši mé všeho toho prvý zárodek? Čím byl živen — kdo a co naň působilo, že po čase mimo moji vůli vydává tak překvapující ovoce? Jest vůbec jen možno, by člověk mého rázu a mých snah dovedl se vpraviti v něco, co jest mu úplně cizí, čemu se vždycky vyhýbal, čemu nikdy nevěnoval pozornosti, tím méně aby to byl studoval k účelům uměleckým — ba více: jak to možné, aby dovedl s překvapující věrností znázorňovati, co mu bylo od útlého mládí odporno, čím v pravém slova smyslu opovrhoval? Nestojíme před záhadou nejzvláštnějšího druhu? Nezdá se Vám, že člověk, který k Vám takto mluví, nalézá se v ohledu duševním v onom politováníhodném stavu, kdy nedovede již postihnouti ani věcí nejpřirozenějších? Přiznám se Vám upřímně: Když mne tyto a podobné myšlenky napadly poprvé, zdálo se mi, že duch můj počíná se haliti v tajemnou onu mlhu, která předchází osudnou noc úplného zatmění ducha. Tak mocně působilo na mne rozpoznání zvláštní této anomálie duševní: nezvratné zjištění jistého stavu věcí, pro který není přirozeného vysvětlení, jehož příčiny jsou úplně temny, a proto naprosto nepostižitelny. Dlouho — dlouho jsem o tom všem přemítal s napětím veškerých sil, nemoha pochopiti, nemoha si vysvětliti, ba ani zdánlivě pravděpodobně sama sebe oklamati. A přece — vždyť není vůbec ani jinak možno — neděje se pranic bez příčiny... Všechno má svou příčinu — všechno... Záhad vůbec ani není. Co jest záhadou jednomu z nás, může býti zcela jasno a přirozeno tisícům jiných — a naopak... Není tudíž divu, že jednou zjištěnou abnormálnost svou podrobil jsem nejpřesnější logické analýzi, že vzal jsem útočiště ke všem prostředkům, kterých k dopídění pravdy vůbec lze užiti, že zkoumal jsem celý svůj život, — každý moment význačný i zdánlivě malicherný, každý rys hlavní i každou podrobnost... Avšak nechť namáhal jsem se sebevíce, sám v sobě, v podstatě svého já, nenalezl jsem nejnepatrnější stopy po nějakém zárodku k tomu, čím nyní vynikám... Duševní rozvoj v tomto směru dál se tudíž dle všeho instinktivně, naprosto nepozorovatelně, ba nepostižitelně... Stojím tedy doposud před temnou, zdánlivě nerozřešitelnou záhadou. Sám sobě zdám se býti tajemnou sfingou: uvnitř čistý a jasný jako křišťál, zevně pak odporný a hnusný... Sám sobě zdám se býti bytostí, která nemá v širém světě sobě rovnu: bytostí s duší neúhonnou a s tváří přímo medúzovitou — bytostí ve všem všudy záhadnou…“ „Můžete-li,“ končil Sunkovský v psychologickém ohledu zajímavý svůj list, „prosím snažně, přispějte mi ku pomoci! Povězte i naznačte, co soudíte o tom Vy sám! Možná, že šlehne temným labyrintem, v kterém se duše má potácí, aspoň jediný zásvit, který mi bude vodítkem, abych v bařinách duševní kombinace neuvíznul úplně – –“ Potud citát z dopisu, který na mne učinil zvláštní dojem. Zdáloť se mi, jako bych četl první nesmělý pokus hlubokého myslitele, snažícího se definovati nějaký nový pojem způsobem co možná nejpřípadnějším. Odpověděl jsem tudíž bez odkladu: Pověděl jsem, co sám o tom soudím; ale k rozřešení záhady samé nepřispěl jsem ničím. Pravil jsem, že individuelní záhady tohoto druhu nemůže rozřešiti nežli individuum samo — a tomu-li se to nepodaří, že jest každý pokus jiného člověka více nežli problematický. „Ostatně,“ končil jsem list svůj, „nemučte se sofismaty! Co Vám po příčině a zárodku Vašeho talentu? Talent Váš jeví se v určitém směru a Vám jako herci musí jíti především o vypěstování talentu a nikoli o vypátrání, kdy a jak vznikl, co bylo příčinou, že vznikl a rozvinul se právě jen tak, jak se Vám nyní jeví. Vše to a podobné ponechte filosofům, s kterýmiž jest umění víceméně na štíru. Vaším úkolem jako umělce jest tvoři ti neb aspoň patvořiti. Úkol analýze — úkol rozboru Vašeho talentu a Vašich výkonů nenáleží ve Váš obor a Vy jej můžete směle ponechati jiným. Bude-li někdy někým rozřešen, dobře; nestane-li se to, také dobře. Síla a dosah Vašeho talentu a hodnota Vašich výkonu uměleckých tím naprosto neutrpí.“ Byl-li Sunkovský s touto mojí odpovědí spokojen cm nic, nevím, ale jisto jest, že se radou mojí – neřídil. V několika dalších dopisech psal totiž jen o věcech všedních. Náhle — asi po čtvrtroce — zaslal mi list, z kterého vyjímám následující místa: „Viktoria — třikrát Viktoria! Konečně se mi podařilo záhadu rozřešiti... Ani byste neuvěřil, jak snadně — skoro hravě — a jak přirozeně! Sám jsem se musil dáti do smíchu, když mi šlehnul první zásvit duší... Ano, ano — tak a nejinak mohlo, ba musilo se státi. Pamatujete se, prosím, ještě na to, co jsem Vám vypravoval o svém mládí, — o prvním loutkovém představení, kterému jsem byl přítomen, — o dobré, tiché, vzorně ctnostné Genovefě a odporném, hnusně odporném netvoru, jehož světoznámé jméno jest — lotr Gólo? Teprve nyní vše chápu — vše	 – – Ideál dobroty, lásky, ctnosti a neúhonnosti, jak zjevil se mi poprvé za útlého mládí v podobě Genovefy, vznášel se po celý můj život jako v mlze před duševním mým zrakem a byl mi, abych tak řekl, i proti mé vůli vůdčí hvězdou... Kdykoli jsem si jej připomenul, vždycky mi bylo nevýslovně milo — vždycky jsem cítil nevylíčitelné uspokojení 	 Postava svaté Genovefy vyhupovala se v osamělých chvílích přede mnou v pozdějším věku vždy jen jako vznešená bytost andělské krásy, lahody a dobroty – – Leč vždy jen na chvíli, na několik okamžiků – – Zanedlouho, někdy skoro současně vedle čarokrásného obrazu světice a idolu vyhoupla se vždy také odporná, hnusná postava zosobněného zla — lotr Gólo — – –	 A příjemný, lahodný pocit postoupil místa mravnímu rozhořčení. Pamatuji se na náhlou změnu tu z dob nejrůznějších. Pamatuji se, jak často, přečasto vtíral se mi hnusný tento netvor s houževnatostí hříšného chtíče, jak často, přečasto jsem jej všemožným způsobem zapuzoval — a nemohl se ho zbaviti... A jedině tím, zdá se mi, možno aspoň přibližně přirozeně vysvětliti, co zdálo se mi býti nerozřešitelnou záhadou a co jest v podstatě přece jenom věcí zcela přirozenou. Ano, ano — tak a nejinak asi mohlo se státi, že lidská beruška jako já mohla prodlením času nepozorovatelně nabýti takměř záviděníhodné způsobilosti k interpretování povah od své vlastní diametrálně se lišících — krátce, že člověk v životě povahy nejmírnější může býti jako umělec ničemou a padouchem, od kterého se obecenstvo s odporem odvrací, kterého nenávidí, kterým opovrhuje... Divné, podivné, skoro bych řekl — nevystihlé jsou způsoby duševního rozvoje umělců — kdybych nebyl, jak se domnívám, aspoň přibližně správně postihl rozvoj svůj vlastní. Nyní jsem přesvědčen, že všechny teorie, kterýmiž se mučíváme, všechny šablony, do kterýchž nás úzkoprsá kritika vpravuje, jsou jen překážky — krátce, že umělecký rozvoj každého z nás jest individuelní, každý z nás že jest svůj... Celé čtvrtstoletí jsem se mučil pouhými pokusy v oborech, pro které jsem neměl nevyhnutelné průpravy duševní. A překážkou byl jsem si sám — povaha moje jako člověka, která nebyla a posud není v souhlasu s povahou mojí jako umělce... Ano, ano — tak a nejinak – – A nyní — nyní, když jsem byl obor svůj konečně šťastně nalezl, nyní, když jsem se byl dopídil i pravé příčiny, pro kterou jsem se octnul druhdy na scestí a tak dlouho bloudil, — nyní jsem spokojen a mohu se v oboru umělecké své individualitě nejpřiměřenějšímu nad jiné vyznamenati... Před několika dny začal jsem studovati ohavu nejděsnější — Shakespearova Richarda III.. Doufám, že ředitele, který se vzpouzí kus ten provozovati, přece jen oblomím. A potom — potom – – Však Vy víte, že tím potom nemíním nic jiného, nežli že — potom budu aspoň po svém mínění dostatečně připraven k vystoupení na divadle Zemském“ — Přiznám se, že mne Sunkovský ve svých listech vždy více zajímal. Povaha nabývala vždy větší plastičnosti, on sám pak stával se mi vždy milejším. Byl jsem přesvědčen, že to skutečně jeden z nejvzácnějších, doposud neuznaných talentů svého druhu, a pevně doufal, že jakmile vystoupí v Praze jen jednou na zkoušku, prorazí na celé čáře. tu dobu, když mi poslal list, z něhož jsem právě několik řádek citoval, byl jsem ještě dramaturgem; ale ředitelem nebyl více Wirsing. Upozornil jsem nového ředitele na talent Sunkovského a dostal jsem odpověď, že — později, za několik měsíců nebo snad jen týdnů Sunkovskému dopíše. Podal jsem o tom zprávu Sunkovskému a on v následujícím listě zajásal. A zase sliboval a ubezpečoval, že napne všechny své síly, že bude studovati s úsilím a neúmorností atd. Později mi zvěstoval, že ředitele přiměl k provedení Richarda III., a zval mne ku představení tomu. Jelikož však jsem se nemohl dostaviti, vylíčil mi později průběh představení toho a především snažil se charakterizovati svůj výkon. Ze slov jeho nabyl jsem přesvědčení, že to byl výkon vpravdě umělecký; ale obecenstvo malého městyse, kde byl kus ten provozován, přijalo výkon ten přece jen chladně a apaticky. „Nic však nevadí,“ psal Sunkovský mimo jiné. „V Praze, kde má aspoň většina divadelního obecenstva smysl pro pravé umění, bude zcela jinak. Tam zajisté nebudou herce ztotožňovati s povahou, kterou interpretuje, jako zde, kde poddávají se dojmu bezprostřednímu a odporné vlastnosti interpretované povahy přenášejí mimoděk na umělce, který jest jen interpretem a nikoli původcem ničemností a ohavností, jež znázorňuje.“ Sunkovský — můj a ředitele Wirsinga lotr Gólo, byl tudíž nyní úplně připraven — vše ostatní bylo již jen otázkou času. Naneštěstí však nastoupil, jak již výše připomenuto, ředitel Maýr a já byl zanedlouho donucen vzdáti se úřadu dramaturga. Divadlo stalo se mi zase jen ústavem jako kterémukoli soukromníku. Z té příčiny není také divu, že odpisoval jsem nyní Sunkovskému řidčeji a obyčejně stručně, což on, jak přirozeno, podobnou měrou splácel. Někdy nepsali jsme si po několik měsíců. Ale kdykoli nyní Sunkovský psal, jevil v každém listě svém již neklid, nepokoj a netrpělivost. „Čekám, čekám sice trpělivě jako Job,“ pravil v jednom z listů svých. „Ale což naplat, když člověk hoří nedočkavostí, když ani ve snu nemá pokoje a však Vy mi rozumíte.“ Většina listů byla věcná a rázu soukromého, tu z povšechně beze vší zajímavosti. Asi po dvou letech došel mne konečně opět list, z kteréhož mohu k dolíčení povahy Sunkovského citovati opět některá místa. „Promiňte, prosím snažně,“ pravil, „že píši zase jednou o sobě. Přiznám se Vám, že skoro již sama sebe nepoznávám. Neustálý nepokoj a rozčilení přímo neuvěřitelné mne mučí... Snažím se ze všech sil zůstati klidným a trpělivě čekati. Leč což vše naplat, když žiji a působím v ovzduší, které na mně leží jako neviditelný balván a tlačí mne vždy hlouběji k zemi — do prachu opovržení. — Ani byste nevěřil, jak často se mi nyní zouží srdce nepochopitelnou bolestí, divže se nezalknu. Bývá mi někdy k smrti smutno; jindy po celé hodiny trávím v dumné otupělosti a začasté mimoděk zatnu ruku v pěst a zaskřípu zuby. Jsem přece jen člověk ubohý, přeubohý. Povaha moje vlastní jest přece jen v rozporu s povahami, které interpretuji, — a ovzduší, v kterém se to děje, obecenstvo, před kterým tuto komedii hraji, nemá pro ni smyslu. Již tomu několik roků, co jsme se poprvé setkali, co takto působím. A poněvadž už dávno pozoruji, že z dusného ovzduší, v kterém žiji, více se nevybavím, stala se znenáhla změna i se mnou. Býti člověkem dobrým a nezabývati se v duchu nežli intrikou, ničemnostmi a padoušstvím jest přece jen cosi, co musí na člověka sebelehkomyslnějšího působiti časem svým skličujíc, obzvláště, když skoro každý, kdo jest toho svědkem, neskrblí projevy své nechuti, odporu, ba opovržení, když každý nebo skoro každý dívá se na člověka s útrpným a opovržlivým úsměchem, ba když se mu vyhýbá, jako by se ho štítil. Stydím se začasté sám před sebou. Vyhýbám se lidem více nežli jindy, uchyluji se do samoty, abych v ní trpěl duševní muka přímo neuvěřitelná. Po čtvrtstoletí byl jsem nespokojen a obecenstvem nevážen, nectěn a nemilován proto, poněvadž jsem působil jako umělec v oboru sobě nepřiměřeném. Nyní po celou řadu let již neváží, nectí a nemiluje mne obecenstvo proto, že interpretuji povahy nehodné, nectné, nepoctivé — ničemné, pusté a padoušské! Ani byste nevěřil, jak mi bývá, když vrátím se po představení domů a vhroužím se v vzpomínky z doby, kdy zabýval jsem se v duchu ještě výhradně povahami dobrými, kdy sám jsa dobrý, nalézal jsem se duševně ve společnosti sympatické, kdežto nyní nalézám se ve společnosti, která stává se znenáhla odpornou a hnusnou i mně. Vpravte se, prosím, v duševní stav umělce, produkujícího se před obecenstvem, nemajícím pro něho nejmenších nebo jen nepatrných sympatií! Nechť básník, malíř, sochař, skladatel nebo herec, každý pod Atlantovou tíží takových poměrů klesá. — Básník, výtvarný umělec nebo skladatel mohou se těšiti nadějí, že snad budoucí pokolení výkony jejich aspoň uzná, — stav mimův jest úplně beznadějný. Vystupujte, prosím, takořka den co den před obecenstvem k Vašemu výkonu chladným nebo docela apatickým; před obecenstvem, které Vás nechápe, které Vám nerozumí, které Vás nectí, nemiluje, podceňuje, nenávidí a každou chvíli uráží!... Žijte a působte takovýmto způsobem po deset, dvacet a více roků! — A vpravíte-li se jen poněkud v duševní muka takové ho herce, zajisté přiznáte, že v svrchované míře politováníhodný tvor tohoto druhu může mluviti jen o neštěstí, že hned na počátku své smutné, trudné a bolestné umělecké dráhy — nezšílel...“ List tento mne v nemalé míře znepokojil. Cítil jsem váhu každé věty; rozuměl a chápal vše. Věděl jsem, že jediným prostředkem, jediným lékem bylo by, kdyby bylo možno dopomoci ubohému umělci k tomu, po čem již tak dlouho prahnul: pokusiti se před obecenstvem a kritikou vytřelého vkusu, a také jsem se v ohledu tom přičinil. Avšak velké Národní divadlo nebylo ještě dostaveno a vliv můj u divadla Prozatímního, kde byly v tu dobu všechny obory obsazeny, byl tak nepatrný, že nemohl jsem jinak nežli ubohého Sunkovského odkázati zase jen k tomu, k čemu jsem jej již tak dlouho odkazoval, — k čekání	 Čekal — ale co dělo se od té doby v jeho duši, zůstalo tajemstvím. On sám se o tom v listech svých ani slovem více nezmínil. Mezi řádkami sice jsem se domyslil tak mnohého: ale což vše naplat, když	 Vše ostatní, co mohu ještě o Sunkovském pověděti, jest rovněž tak prosté, jako zdrcující... Několik týdnů před zahájením her v Národním divadle, když byla naděje, že bude snad konečně přece možno přímo již palčivou touhu Sunkovského po jeho přání ukonejšiti, dostal jsem z nepatrného městyse moravského mimo nadání list od ředitele společnosti, u které byl Sunkovský engažován. Ředitel mi prostým způsobem zvěstoval, že jeví Sunkovský od nějakého času nápadnou změnu v chování, že jest nad jiné vzdorovitý a renitentní a začasté prý skoro nepříčetný, a žádal mne, abych, možno-li, Sunkovského napomenul, jinak že by mu nezbylo nežli jej propustiti. Znaje snad jediný v celém světě zřídlo Sunkovského nespokojenosti rozhodnul jsem se, že napnu nyní veškeré své síly, abych mu dopomohl k vystoupení v Praze a bez odkladu zasedl jsem za stůl, abych Sunkovskému po přání ředitelově dopsal. Sotva však jsem napsal několik řádek, dodán mi lakonický telegram ředitelův: „Sunkovský — zšílel; právě jej dopravujeme do Brna do blázince.“ Několik dní poté dočetl jsem se toho i v novinách s připomenutím, že jest stav Sunkovského beznadějný, — a asi za týden měly časopisy stručnou zprávu, že Sunkovský, jeden z nejnadanějších členů jedné z nejstarších kočujících společností — můj a ředitele Wirsinga lotr Gólo — dotrpěl... 
 

 

