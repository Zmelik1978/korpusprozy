Dlouhá, široká, po celý den skoro pustá ulice. Dvě řady vysokých, tří- a čtyřpatrových činžovních domů s fádními fasádami, různými, ale monotonními vraty a takovými též okny. Nechť rozhlédneš se v ulici odkudkoli, zevšad zívá na tebe nudná, unavující jednotvárnost. Oko nespočine na ničem déle pouhého okamžiku; vždy přelétne celek chvatně, plaše, skoro úzkostlivě, jako by se bálo na něčem spočinouti. Jsme v pražském ústraní — v jedné z oněch nových ulic, které vzniknuvše teprve před nedávnem v úžasně rychlé době v místech druhdy odlehlých, mají s hlavními konununikačními proudy posud jen nepatrného spojení. Před třiceti, ba ještě před dvaceti lety rozkládalo se tu několik, z větší části spustlých zahrad, ploty nebo chatrnými zídkami ohraničených, s bídnými, barákovitými domy a domky, obývanými skoro výhradně chudinou. Tu a tam bylo i pusté, nedlážděné prostranství, onde vršek, deštěm vymletá prohlubeň nebo křivolaké strouhy, místy hromady rumu, kamení, hlíny a písku nebo kopky smetí. Vše bez ladu a skladu, nikde ani stopy po nivelisující, po velkoměstsku upravující ruce lidské. Za dne nebývalo tehdá v Praze místa smutnějšího. Jarní a letní slunce neusmívalo se nikde tak truchlivě, rozhřívající dech jeho nebudil nikde tak skličující, úzkostlivou zádumčivost jako právě zde. V noční době pak dodávalo několik slabě kmitajících olejových, později petrolejových svítilen pustému, ba rozkřičenému zákoutí rázu tak nevlídného, pošmourného, skoro příšerného, že okolo půlnoci neodvážili se tudy nežli muži nejsrdnatější. Asi před dvaceti lety rozpomenula se na zákoutí spekulativní hlava. Vystavěvši na vhodném, k oživenější ulici sousední těsně přiléhajícím místě první nový dům, zahájila reformu. Dům vznikal za domem a v úžasně krátké době proměnilo se pusté zákoutí v novou část města. Nyní neliší se ulice ta od nejpohodlnějších ulic pražských; ale nalézajíc se posud ještě v ústraní, bývá — vyjímaje dobu polední a krátce před večerem — po celý den více méně pusta. Z původního obyvatelstva sotva tu více někdo bydlí; přestěhovalo se sem zámožnější obyvatelstvo ze všech končin Prahy. Kočár nebo jiný povoz zřídka kdy tudy projede. Povšechný ráz ulice jest osamělost, ticho a klid; hluku, šumu a ruchu velkoměstského zde posud nepoznali. Povahy snivé a dumavé, hluku a vřavy se štítící, sotva naleznou v Praze vhodnějšího velkoměstského zátiší... A právě teď, za tichého, jasného odpůldne je zde pustěji nežli kdy jindy. Byloť právě odbilo půl druhé — ulice jest po několik vteřin prázdna. Slunce, sklánějíc se za jednu řadu domů, vrhá stín skoro až na chodník podél řady druhé; ulice je tudíž již z větší části ve stínu a nabývá rázu vždy zádumčivějšího. V tom zahnula kolem rohu sousední ulice štíhlá postava mužská. Je to mladík asi dvacetiletý v elegantním, šviháckém obleku nejmodernějšího střihu. V bezvousé, bledé, intelligentní tváři jeho zračí se mužná opravdovost. Vysoké čelo, poněkud zapadlé líce, řecký nos, zašpičatělá brada, úzké, pevně sevřené rty, klidné, plné, černé oko, kaštanový vlas, vůbec každý rys tváře je souměrný a přece jeví tvář v celku oduševnělou jakousi příkrost, ba skoro drsnost. Zdá se to býti povaha na své stáří zmužnělá, jedna z oněch mnohých, jichž se byla drsná ruka osudu již často dotknula nehrubě laskavě a vtiskla i jejich tváři pečeť své neúprosnosti. Mladík jde ulicí po chodníku ve stínu krokem elastickým, ale loudavě jako člověk, ubírající se kamsi za vážnou, důležitou záležitostí. Není pochybnosti, že jde známou cestou; ale přece zvedne občas k prsoum poněkud nakloněnou hlavu a dívá se ku protější řadě domů, jakoby pátral, brzo-li se octne naproti domu určitému. Skoro uprostřed ulice náhle se zastavil. Zrak jeho utkvěl na chvíli nad průjezdem žlutě natřeného třípatrového domu s fádní fasádou; ale hned po té přelétl celý dům a neshlédnuv v žádném z četných oken nic nápadného, utkvěl zase nad průjezdem, kde jest umístěno číslo domu. Kývna několikráte lehce hlavou, jakoby si v duchu něco dosvědčoval, přešel na přič ulici a vešel širokými vraty, jichž jest toliko jedna polovina otevřena, do pološerého průjezdu. Po chvíli zase vyšel, pak popošel do prostřed ulice a přelétnuv ještě jednou plachým, zvědavým okem celý dům, vrátil se na protější chodník a počal zde podle domů malým krokem přecházeti. Přechází s vzornou trpělivostí. Několik kroků v před, pak zase asi tolikéž kroků nazpět. Občas se zastaví, pohlédne na dům, v jehož průjezdě byl před chvílí několik vteřin meškal, pak vytáhne hodinky, podívá se na ně, zavrtí hlavou, zastrčí je a pokračuje ve své promenádě. Po několik minut v ulici pranic se nemění; jet pustá a nevylíčitelně smutná. Náhle vyskočil z protějšího domu jednoho asi třináctiletý klouček v hrubých gatích a modré zástěře, patrně nějaký učenník. Ničím nepokrytá šišatá hlava s šaíránovitými štětinatými vlasy leskne se v slunci jako pozlacený ježek — jasné modré oko, odulé líce, jemná zarůžovělá pihovatá pleť a čtverácky zlomyslný nebo vyzývavě zarputilý tah kolem kyprých, skoro žhavých rtu dodává tváři nápadné rázovitosti. Vyskočiv z domu zalusknul prsty a rozhlédnuv se vyjeveně kolem, dal se do útěku směrem, kterýmž byl před chvíli do ulice zabočivší bledý mladík přišel. Mladík zastaviv se dívá se bezmyšlenkovitě za hochem úprkem uhánějícím. V tom pozoruje, že zabočil jakýsi muž kolem rohu ze sousední ulice a zahlédna hocha, mávnul rukou, jakoby mu kázal, zastaviti se. Hoch se zastavil.  Muž přiblíživ se k němu patrně se ho něco ptá; neboť hoch obrátiv se ukazuje rukou do ulice zpět. Hned na to dává se hoch zase do útěku a muž ubírá se ulicí dále. Současně objevily se na druhém konci ulice dvě osoby: pán a paní, pod paží se vedoucí. Jdou pomalu, co noha nohu mine, mlčky. On, muž již asi sedmdesátiletý s vysedlými zády, má posud ještě dosti statný krok, ona, asi o deset roků mladší, jde krokem kolíbavým. Na první pohled lze poznati, že to muž a žena, lidé dosti zámožní, spokojení. Jeho tvář aspoň svědčí o poměrném zdraví. Po vráskách není posud ani stopy, temně karmínové líce, sněhobílý vlas a takovýtéž plnovus, nevysoké čelo, masitý nos, vše nasvědčuje dobromyslnosti a oné duševní rovnováze, jakou se liší bonvivanti bez náruživostí a vášní od lidí v užívání nemírných. Zdá se to býti usedlý, dobře, ba snad výborně situovaný měšťan, nemající o útrapách života hrubě ani ponětí; muž, kterýž byl život svůj strávil v bezstarostném farniente, a maje i na sklonku života poměry urovnané, těší se ze zbytku svých dnů, jak vůbec ještě možno. Její tvář naproti tomu jeví jakousi omrzelost. Posud jeví se v ní sice stopy sličnosti; ale odulost a chorobná pleť působí nesympaticky. Toliko černé oko hraje v důlkách živě — zdá se, že kam zapadne, všady vidí více nežli jiní a dovede pouhým mrknutím, pouhým stažením prošedivělých brv — poroučeti. Není nižádné pochybnosti, že by se i ona mohla těšiti řídké rovnováze duševní; ale pevně sevřené uvadlé rty, přísný, skoro urputný tah kolem retních koutků a přede vším těkavý, bodavý, skoro jízlivý pohled — vše nasvědčuje povaze nesnášelivé. Oblek obou není ničím nápadný. Oba jsou oblečení černě, smutečně; střih šatů však jest poněkud staromodní, zdá se, že v šatech těch byli se už mnohokráte k různým smutečným obřadům dostavili. Jdou, jak už připomenuto, pomalu, loudavě; a nežli učiní krok jediný, udělá jiný člověk dva, tří. Není tudíž divu, že rychleji jdoucí muž, jenž byl na druhém konci ulice zrzavého hocha zastavil, dospěl do prostřed ulice nepoměrně dříve. Je to boubelatý, asi čtyřicetiletý mužík zavalité, malé postavy se slušným bříškem. Tvář jeho jest obraz nezkalené dobroty: zdravá, kyprá, hladká. Růžové líce a višňové rty, veselá, modrá očka a onen nevylíčitelný úsměv, který i ve snu nebo v nejprudším, nejnepříjemnějším hnutí mysli pohrává kolem rtů, slovem každý rys nasvědčuje, že není pod sluncem šťastnějšího člověka. Oblečen jest slušně, nenápadně a přece moderně v hnědé spodky a dlouhý černý kabát; na hlavě má skoro koketně k jedné straně posunutý černý klobouk s širokým okrajem. Krok jeho je pružný, lehký, skoro tančivý, jako na drátkách. Podle těla visící ruce poněkud šermujou, jakoby v chůzi pomáhaly. I on dívá se po domech protějších jako před chvílí bledý mladík; ale v pohledu jeho zračí se jistota jako v pohledu člověka hledajícího neklamně označené místo. V několika minutách došel bledého mladíka, jenž byl zatím ve své promenádě pokračoval, a přišel mu zdánlivě několik kroků v ústrety. Upřel naň veselá svá očka, usmál se jako žertumilovný člověk, na jehož rtech chvěje se neodolatelný nějaký vtip, ale kterýž se přece ostýchá žert svůj pronésti — a přešel jej patrně v domnění, že to mladík meškající zde za zcela jinou příčinou nežli za jakou přichází on. Dospěv přímo před dům, v jehož průjezdě byl bledý mladík před chvílí meškal, zastavil se a kývna několikráte hlavou přelétl celou frontu domu jediným, plným, poněkud opravdovým pohledem. Po té se obrátil za mladíkem a vida jej dále jíti, ruče se otočil a upřel veselá svá očka na blížící se starý párek. V tom zpozoroval, že v témže směru jako párek ubírá se ulicí poněkud rychleji muž nápadně vysoké postavy. Zdá se, že jej poznal ze vzdálenosti asi čtyřiceti kroků na první pohled; neboť ihned šel mu v ústrety, minul staré manžele, aniž by jim byl věnoval nějaké pozornosti, a zrychlil potom krok. Zatím byli staří manželé dospěli před dům, jemuž byl bledý mladík i boubelatý muž věnoval na okamžik pozornost. I oni zvedli hlavy a přelétli polo zvědavě, polo uspokojeně fádní façadu domu. Na to přešli na přič přes ulici a bez okolků vešli do průjezda. Bledý mladík právě se obrátil, když vcházeli, a ubíraje se nazpět věnoval chvíli pozornost nápadně vysokému muži, kterému šel boubelatý mužík chvatným krokem v ústrety. Je to vychrtlý, skoro třicetiletý čahoun, kterého lze zcela případně porovnati s telegrafní tyčí. Nápadně dlouhé, řekli bychom čapí nohy, přiměřeně dlouhé ruce a takový též krk, úzký trup, malá, hlavě střízličí podobná hlava s tváří markantních mužných rysů, s širokým, mocně vyklenutým čelem, velkým, polo orlím, polo řeckým nosem, vypoulenýma sivýma očima, kaštanovým, nad skráněmi koketně zakudrnatělým vlasem, odulými rty, malými knírky a ráznou vysedlou bradou — vše to a zejména kejklavá, chůzi žirafy ne nepodobná chůze tvoří neharmonický, ale rázovitý celek, který při prvním pohledu navždy vtiská se v paměť i člověka, nehonosícího se právě pamětí výbornou. Je to jedna z oněch řídkých postav, které mezi tisíci lidmi vynikají jako vysoko nad hlavy vztyčená korouhev, postava, která — abychom tak řekli — mlčky křičí, poutajíc k sobě beze slova a jakéhosi posuňku pozornost daleko více nežli tisíce jiných lidí, kteří dryáčnicky všemi možnými kozelci na sebe upozorňujou. Jest oblečen prostě, ale elegantně v šedý jarní oblek z vlněné látky. Krátký kabát je rozepnut, vesta nápadně vystřižena, košile jak padlý sníh; toliko ošumělý klobouk s proraženým dýnkem není s ostatním oblekem v náležité harmonii. Setkav se s boubelatým mužíkem, který jej již z daleka vítal přímo falstafovským úsměvem, zastavil se, podal mu ruku a potřásaje podanou pravicí upřel zrak svůj na dům, v jehož průjezdě byl před chvílí starý párek zmizel. „Ah, jak mne těší, pane Boučku, že vás zase jednou vidím!“ ujal se slova boubeláček a zrak jeho utkvěv na okamžik na tváři čahounově zaletěl směrem, kterým se byl čahoun právě zadíval. „Toho jsme se věru nenadáli, aspoň ne tak brzo, tak náhle – není-liž pravda?... Nu — což obchod? Pořád spokojen? – pořád?... Musím se přece jen zase jednou k vám podívat už jsem tam nebyl, žel patronu Bacchovi! — několik měsíců. A propos! Zřídíte prý novou elegantní místnost. Toť dobrý, výborný nápad... V těch malých, starých doupatech bývá někdy jako v pekle — div se člověk kouřem a čoudem nezalkne. Jen tedy neleňte — vyhovte oprávněnému přání svých četných hostí a buďte ubezpečen, že tak solidní a výborný obchodník jako vy — Eh! Založím se, oč chcete, že koupíte v roce dům, v němž jste až dosud v nájmu, a že vám za několik roků budeme moci gratulovat.“ „Gratulovat? K čemu, pane Roubálku — k čemu?“ ozval se čahoun, jenž byl blabolivé oslovení se vzornou trpělivostí vyslechl a teprve při posledních slovech s úsměvem uspokojenosti zrak svůj na boubelatého mluvku upřel. „K čemu! K čemu! To je řeč!“ opáčil Roubálek, rozšklebiv boubelatou tvář k potencovanému úsměvu připitomělé naivní závisti. „K čemu jinému, nežli k milionu!... V několika letech bude z vás pravý Krésus, Rothschild nebo...“ „Nadějný kandidát svátého Bartoloměje,“ dodal se sarkastickým úsměvem čahoun, poklepav boubelatému s čtveračivou důvěrností na levé rameno. „To je totiž tak, milý pane Roubálku… Obchod je obchod — člověk se přičiní ze všech sil, pracuje do úpadu, namáhá se do vysílení; ale což vše platno, když obchod vázne, když ze všeho nekouká nežli žebrácká mošna.“ „Ale tisícovkami našpikovaná,“ vpadl s přízvukem závisti Roubálek. „To je arci žebrácká mošna, jakou ani Rothschild nezahodí... Nu — uvidíme, uvidíme! Za dvě, za tři leta přijdeme gratulovat a pak snad...“ „Ale jdětež, jdětež, vy čtveráku!“ připomenul s odmítavým posuňkem a přízvukem sladké naděje čahoun. „A nevěstinka také nějaký groš přinese,“ pokračoval boubelatý. „Tak švarný a tak dobře situovaný mladý muž jako vy, může si už vybírat. Právě na cestě jsem se dověděl, že prý máte zálusk na nejmladší dcerušku Rupertovic. Nu, pěkná, kyprá blondýnka — jako vzorně pěstovaná lilie... Takovou bych, věřte, i já — jak jsem starý plešatý morous... Ale prosím vás, na mnoho-li pak se starý smlouvá? Čtyřicet — padesát? Dejte si na starého pozor! Je to prohnaný chlap. Slibuje, slibuje — hladí jako kočka a zatím... Ale vás nepřelstí — přisám bůh, vy se přelstít nedáte — toť jisto.“ V tom přešel podle hovořících bledý mladík, jenž byl promenádu svou o několik kroků prodloužil. Oba se na okamžik odmlčeli; současně pohledli na mladíka, pak vyměnili významný pohled, jakoby chtěli říci: „Toť nejspíše také jeden z těch, kteří nerozumí životu“ — načež boubelatý mluvka pokračoval: „Kdybych měl dceru a asi dvakrát nebo třikrát sto tisíc, věřte, nerozpakoval bych se ani okamžik, hodit vám ji, milý pane Boučku, i s polovicí wertheimovského balastu na krk. Vy byste s penězi i s dcerou zacházel jako... eh! Což naplat! Člověk je přece jen nemoudré, bláhové stvoření. Dokud jest mlád, myslí, že má všeho dost a teprve když sestárne, pozná, že měl z mládí přece jen pamatovat na stará kolena. A tak i já — jak mne vidíte! Mohl jsem se stokrát oženit, mohl jsem mít také slušné jměníčko a žíti teď bez starosti. Ale mně bylo z mládí bezúčelné hýření milejší a teď za to pykám – žiju, s odpuštěním, jako zbankrotělý vetešník. Prosím vás! Co pak je pensička osm set zlatých pro starého mládence mých přání a snah. Aby byl člověk neustále u některého vydřiducha.“ „Pravda, pravda,“ přikývnul čahoun s úsměvem úšklebně útrpným. „Apropos — abych nezapomněl,“ připomenul mluvka beze vší souvislosti s tím, co předcházelo; „dovolte! -— s čím pak vám uvíznul ?“ „Kdo? Koho míníte?“ optal se čahoun. „Nu — nebožtíka, nebožtíka!“ pokračoval boubelatý. „Slyšel jsem, že v tom byl — takhle!“ — při tom učinil pravou rukou neklamný posuněk, jak to „takhle“ míní. — „A v poslední době prý byl ve vaší vinárničce pečený — vařený, jak se říká.“ „Ah, co vás napadá!“ namítl čahoun. „Toť pouhá pomluva. Právě v poslední době býval u mne zřídka — dvakrát, třikrát za měsíc... A že se nalézal v poměrech nepříznivých, také není pravda. Ještě několik hodin před jeho smrtí navštívil jej jeden z důvěrných jeho přátel, aby jej požádal za giro — ale on prý už byl v posledním tažení...“ „Ah — toť jiné! Giro není ještě žádným důkazem blahobytu,“ namítnul Roubálek. „Já také podpisuju svým přátelům gira a nemám, jak víte, někdy ani zbla v kapse... Ale on žil přece jen trochu lehkomyslně... To věčné hospodování člověku také nesvědčí...“ „Ale vždyť vám pravím,“ ozval se nyní s důrazem pan Bouček, „že žil velmi solidně, spořádaně, jako málo kdo.  Pravda, přál si — ale nehýřil byl rozumný bonvivant a to přece nikomu neškodí.“ „Nu arci, arci; ale já bych se přece jen poděkoval za takové přátele jako měl on, kteří měli ustavičně své ruce v jeho kapsách.“ „Jdětež!“ čahoun na to. „Já zase neznal opatrnějšího člověka nad něho. Založil-li některého přítele nějakým grošem, věřte, že mu byla laskavost ta několikanásobně nahražena — slovem byl to muž solidní, a kdyby se byl oddal obchodu, býval by výborným obchodníkem.“ „Já mu to také říkával, pane Boučku, — bývalo mi ho líto, když tak někdy... Ale prosím vás, člověk jako on a obchodníkem! To by se musil svět na ruby obrátit. Takové povahy nemají pro praktický život ani smyslu. Bůh sám ví, vůbec-li o něčem vážně přemítají a s poměry počítají... Ustavičně to lítá v tak zvaných vyšších sférách a ve světě svém vlastním, o kterémž náš praktický svět nechce ani slyšet... A za to pykají — mnohdy trpce pykají... Obětujou se — a kdo pak jim za takovou oběť co dá... Kdo? Kdo? Já aspoň bych se vždycky rozpakoval věnovati jen halíře na takové zbytečnosti... Ale dovolte — nevíte, jak umřel?... Měl-li smrt snadnou nebo těžkou, trpěl-li?“ „Snadnou, snadnou, milý pane Roubálku; umřel nejinak, nežli jakoby byl zdřímnul — usnul prý.“ „Ah — to mu přeju, tu mu přeju!“ zvolal boubelatý skoro patheticky. „Takovou smrtí nechť sejde každý z nás, kdo si vzájemně neubližujeme... Já bych si také jiné smrti... Ale dovolte! Žádných, pražádných bolestí že necítil?“ „Povídají, že žádných — že prý ani nezasténal.“ „Ale pří vědomí byl zajisté do posledního okamžiku — ne?“ „Ano, do posledního prý okamžiku...“ „Ah — to musilo býti těžké loučení s tak mladou, švarnou a krásnou žínkou — já bych přece jen nerad byl na jeho místě..“ „Věřím, věřím,“ usmál se potutelně čahoun. „Ostatně já bych se s tímto slzavým údolím loučil zcela jinak – věřte, že bych ani slzičky neuronil! Na nejvýše bych vzdychl ach! a bylo by po všem — ležel bych natažen a kmotra smrt by mi pomalu vytahovala kloub za kloubem, abych byl asi tak půl centimetru delší...“ Po té se přitlumeně rozesmál. Čahoun svraštiv poněkud čelo díval se kamsi v neurčit prázdno. Náhle se optal: „Nepůjdete se podívat nahoru?“ „Na nebožtíka?“ ozval se boubelatý, tlumě násilně smích „I chraniž bůh! Jsem příliš měkký — nemohu, přisám bůh že nemohu... Rozplakal bych se a založím se, oč chcete, že by se mi o něm v noci zdálo...“ „Jdětež, jdětež, vy čtveráku!“ připomenul pan Bouček. „Tak by se mohl založit každý třeba o korunní klenoty české! Kdož pak může vaše sny kontrolovat? Kdo podá nezvratný důkaz, zdálo-li se vám vůbec něco čili nic?...“ „Ale vždyť snad budu ze spaní křičet — volat o pomoc,“ vpadl Roubálek tónem poloopravdovým. „Snad — snad,“ posmíval se Bouček; „snad také jen zachroptíte, jakoby vás někdo rdousil a škrtil.“ „Ah prosím, prosím — já ve spaní nikdy nechrápu... Dýchací ústrojí mé jest ve vzorném pořádku. Dal jsem se ondy dr. Vozabalem skrz na skrz a křížem krážem proklepat — a víte, co mi řekl? Hádejte!“ Tázaný pokrčil ramenoma. „Takové plíce, takový hrudník bych si přál sám,“ pravil s povzdechem, ukazuje na svá zapadlá souchotinářská prsa. „Nabídněte mu tedy výměnu,“ podotknul úšklebně čahoun. „To bych tak, to bych tak! Snad za jeho věhlas? Za jeho rozsáhlou, záviděnou praxi? Ať si nechá svou slávu a své peníze, já si nechám své zdravé plíčky...“ V tom se rozkašlal. „Aj — toť přímo vzorné dýchací ústrojí,“ usmál se Bouček. „Ah, to nic nevadí — já se jen pozakuckal — toť vše... Plíce jsou zdravé — pro pouhé zakuckání nemusí člověk hned běžet k doktorovi, jako běhal nebožtík ... Byl to člověk nad pomyšlení schoulostivělý — nervosní, dráždivý, zádumčivý — plnokrevný hypochondr... Pravý div, že takový neduživec miloval společnost a zábavy, že nezanevřel na celý svět a nezavíral se doma na sedm nebo sedmkrát sedm zámků. Já na jeho místě — já bych se byl, věřte mi, pane Boučku, tak dlouho netrápil. Byl bych udělal trudnému životu svému rázem konec — jediná rána z revolvéru do srdce a je po všem trápení.“ „Ale vždyť se nebožtík nikterak netrápil,“ namítnul Bouček, „a život jeho také nebyl tak trudný, aby byl musil bráti útočiště k revolvéru...“ „Nu — na růžích ustláno neměl, milý pane Boučku... Já to vím — známť jej už přes dvacet roků... Tehdá ještě studoval práva. Byl to výtečný student — vysvědčení vždy samá eminenc — ale poněkud výstřední, exaltovaný a to škodí i talentu rozhodnému... Měl prostě dostudovat a stát se řádným a užitečným členem společnosti lidské — v každé kanceláři býval by hledanou silou a byl by udělal slušnou karriéru ... Ale ne! Z čista jasna a beze vší příčiny si vzpomene, žeť další studium proň zbytečné a ryc! — už byl s životní loďkou svou na rozbouřených vlnách — bez vesla... Starý tatík, vzorný to muž a dosti bohatý statkář, div prý se tenkráte nezbláznil. Není také divu! Jediný syn, jediná naděje a k tomu naděje tak mnohoslibná, skvělá... Otec ze všech sil se namáhal, aby zbloudilému hochu hlavu napravil; ale nic naplat — tvrdohlavé klouče postavilo si hlavu – a v několika letech po otcově smrti bylo i slušné, po otci zděděné jměníčko to tam... A od té doby nastaly nesnáze...“ „Nebožtík si však nikdy nestýskal,“ namítl opět čahoun, „já aspoň byl pevně přesvědčen, že žil v poměrech slušných, obstojných...“ „Naopak, naopak, milý pane Boučku... Já to vím nejlíp. Potřeboval jsem před nedávnem několik set zlatých na kvap a tu jsem se uchýlil k nebožtíkovi, by mi na několik dní vypomohl... A víte, co mi řekl? Pokrčiv prostě rameny pravil: ,Nemám.‘ A na důkaz, že nemá, zotvíral mi všechna šuplata svého psacího stolku... A mně by byl půjčil; tím jsem tak jist, jako vím, že bych nebyl oslyšán u vás, vážený pane Boučku, kdybych vás někdy požádal zdvořile za nějakou malou půjčku...“ „Prosím, prosím,“ zahuhňal pan Bouček nevrle a rozpačitě; ale v mžiknutí oka se vzpamatoval. „To je totiž tak, milý, dobrý pane Roubálku,“ pravil na to se zajíkavým a dosti nemotorným chvatem. „Já bych dnes nebo zítra rád do Tyrol, — víte, každý dobrý obchodník musí především dbát o to, by... Ale, odpusťte, právě mi napadlo... Nebyl jste včera v divadle? Hráli novou operetu — roztomilou, charmantní — ještě se mi srdce v těle směje, když si připomenu zakončení druhého aktu.“ Boubelatý Roubálek nemotornému zamlouvání hned porozuměl. Až dosud usměvavá, spokojeností a blahem zářící tvář jeho vzala na sebe výraz zklamání. Avšak i on v brzku se vzpamatoval. Mávna pravou rukou, jakoby dotěrnou mouchu odháněl, zamručel: „Eh! co pak nevíte, že jsem úhlavním a zapřísáhnutým odpůrcem všech podobných kratochvílí! To by tak ještě — divadlo! Usedlý člověk, vedoucí tak jednotvárný život jako já — mně je veselá nenucená společnost dobrých, upřímných přátel stokrát milejší nežli všechny nucené harlekynády, které na divadlech...“ „Aj! podívejte se, prosím!“ vyrušil Bouček mluvku. „Nejde to tamhle mladý Tisálek s Voborníkem?“ Při tom ukázal rukou přes hlavu Roubálkovu. Roubálek byl nucen ohlédnouti se a dáti Boučkovi za pravdu. Po témže chodníku, po němž byl přišel on, ubíralo se dvé elegantních paňátek. — Za řečí boubelatého mluvky a čahouna byla ulice fysiognomii svou poněkud změnila. Před domem, k němuž byla již několikráte pozornost obrácena, stálo tré skupení lidí: dva mladíci, čtyři obstarožní páni a chudobná žena s děvčátkem asi sedmiletým. Není pochybnosti, že to dům smutku. Elegantní paňátka ubírají se krokem lehkým a pružným, jakoby se procházela před koketními dámičkami. Oba se právě smějou, tváře jejich mají výraz drzé zpanštilosti. Bouček i Roubalík jdou jim v ústrety; onen již z daleka pozdravuje. V několika vteřinách sešli se právě naproti domu smutku. „Má úcta, pánové!“ zdraví jedno z paňátek, asi osmnáctiletý plavovlasý mladík s nápadně odpornou fysiognomií. Nízké čelo, tupý nosík, rozšklebená široká ústa, matné, hluboko v důlkách zapadlé oko, špinavě žlutavá pleť — vše, zvláště připitoměle vyzývavý úsměch působí nesympaticky.  „Má úcta!“ opětujou Bouček i Roubálek pozdrav, podávajíce současně paňátkům ruce. „To jsme se nasmáli, to jsme se nasmáli!“ připomíná druhé paňátko, mladík asi pětmecítmaletý, drobné postavy, mohutných plecí a nápadně vysedlých, skoro přihrblých zad. Tvář jeho není nesličná; tahy však jsou ostré, vše zdá se býti zašpičatělé: nos, brada, lícní kosti, ba i čelo, mající skoro podobu ptačího hrudníku. „To jsme se nasmáli — to jsme se nasmáli!“ opakuje samolibě paňátko nutíc se do opětného smíchu. „Já mám posud plné oči slzí.“ „A čemu, prosím — čemu? Smím-li se ptát!“ ozval se boubelatý mluvka Roubálek. „Všemu možnému, všemu možnému,“ vykládá zašpičatělé paňátko. „Tady pan Tisálek vypravoval – – Prosím vás, kdo pak by se nesmál!?“ „Ale čemu, prosím — čemu?“ vyzvídá Roubálek. V tom bylo slyšeti rachot kočáru. Všickni se ohlédli. Do ulice zabočil právě fiakr tažený dvěma bělouši. „Ajta! totě jako na svatbu!“ připomenul čahoun. „Snad na pohřeb vůbec ani nejede,“ ozval se Roubálek. „A kamž by, prosím vás, tudy jel?“ čahoun na to. Několik okamžiků všickni čtyři mlčeli, sledujíce zraky svými tryskem přijíždějící povoz. „Co jsem řek'? Co jsem řek'?!“ připomenul s přízvukem uspokojení čahoun, když kmitnul povoz podle něho. „Viděli jste ji? Jako na svatbu.“ Povoz skutečně zastavil před domem smutku. Dvířka kvapně vyražena; z vozu vyskočil mladistvý, sotva dvacetiletý elegán a podav komusi v kočáře ruku, pomáhal mu vystoupiti. Vystoupila mladá, taktéž sotva dvacetiletá dáma v těžkých hedvábných šatech nejmodernějšího střihu, s nápadnou koketní frisurou pod malým, sotva pozorovatelným černým kloboučkem, majíc přes sebe přehozenou sněhobílou mantylu, čímž měla ve voze skutečně vzezření, jakoby jela na ples nebo na svatbu. Vyskočivši z kočáru strhla křiklavou mantylu s purpurovou podšívkou se sebe a hodila ji zase zpět do vozu. Objevila se ztepilá postava dívčí v bezvadném smutečním šatě — zjev přímo oslňující krásy. Svěží, miloučká tvář nevylíčitelné lahody a bezvadných rysů vroubena jest bohatým, koketně upraveným plavým vlasem — modré hluboké oko, kypré rtíky, lehynký ruměnec na líčkách a sladký, nevýslovně vábný úsměv — slovem madonna v moderním rouše s mravy a zvyky světskými. „Ajta, Sidonie!“ připomenul tlumeným tónem čahoun ku svým soudruhům v okamžiku, když dívka z povozu vyskočila. „Moje sestřenka,“ dodalo paňátko se zašpičatělou fysiognomií. „Slavná pianistka!“ uklouzlo boubelatému mluvkovi. Toliko čtvrtý upíral beze slova zrak svůj na dívku, která stojíc několik okamžiků před kočárem upravovala si cosi na své toilettě. Dříve však nežli zase některý z pozorujících ji čtyř mužů promluvil, vklouzla do průjezdu a provázející ji mladík za ní. Kočár hned na to se hnul, aby dále popojel. „Roztomilé, andělské stvoření!“ ozval se čahoun. „A přece nevyrovnatelně naivní,“ dodal úšklebně spanilomyslný bratránek. „Nu, tak zlé to není, pane Voborníku,“ odvážil se s důrazem opraviti Roubálek. „Já ji znám od dětinství — není sice žádnou studnou moudrosti, ale hloupou právě také není..“ „A byť i byla, co na tom?“ připomenul čahoun. „Dvě stě tisíc věna, které jí papínek připravuje, vyváží mudrctví všech věků...“ „A na slávě umělecké jí tím také neubylo,“ vpadl živě boubelatý. „Ku hře na pianě moudrost nestačí — k tomu je třeba ohebných, přímo zázračně elastických prstíčků a — talentu...“ „Ano, ano, talentu,“ posmíval se dobrodušný bratránek, „talentu, jakého jest mé naivní sestřence právě tak potřebí, jako — nechci právě...“ „Ale vždyť pak je na slovo vzatou umělkyní!“ podotknul Roubálek tónem poněkud drsným. „Pravda, pravda,“ vykládal bratránek proslavené umělkyně, „ale nesmíme zapomenout, jak se jí stala... Štědrý papínek — nu, však to známe, co a jak je možno, jsme-li špendábl.“ „Přízeň obecenstva však se přece nedá podplatit a zakoupit,“ ozval se s mírným důrazem Roubálek. „Ale oklamat! Velké obecenstvo je jako dítě. Vychvaluj mu jed a ono po něm sáhne jako po nejsladší cukrovince. A Sidonie přece byla vždy jen chválena lidmi, kteří – –“ Nedomluvil; druhé paňátko, které bylo až dosud matný svůj zrak upíralo na průjezd, v němž byla kritisovaná umělkyně zmizela, dalo rozmluvě jiný směr. „To jsem si myslil, že přijede Sidonie Hořanských první,“ pravil, sešklebiv ohyzdnou tvář k sardonickému úsměvu. „Proč to?“ optal se čahoun. „Což pak nevíte,“ počalo paňátko, zašpoulivši významně odulé rty a zamžouravši tajemně matnýma očima, „což pak skutečně nevíte, že Sidonie — nebožtíka...“ Ale hned na to dodalo s přitlumeným smíchem: „Ah, totě charmantní! Vy, kteří znáte celou pražskou chronique scandaleuse — vy že byste — vy že byste — nevěděli?!“ „Opravdu — skutečně nevíme,“ zaříkal se čahoun, v jehož tváři zračila se nápadná zvědavost. „Ah, toť přes příliš!“ ujalo se slova paňátko. „Já měl za to, že o tom zpívají vrabci na střeše a zatím...“ „Ale co se sběhlo, co se stalo?“ naléhal čahoun, kdežto druzí dva setrvavše v mlčení upírali zvědavě zraků svých na přechovávače delikátního tajemství. „Nu, věc se má prostě takto,“ počalo paňátko. „Nebožtík zajel si v loni na podzim do Marianských lázní za slečnou Sidonií — a tam...“ Opět vypuklo paňátko v sardonický smích. „A tam? Co tam? co?“ optal se chvatně čahoun. „Nu — tam se milovali,“ doložilo paňátko s úšklebným pathosem, „až se andělíčkové v nebíčku zardívali.“ „Ale, dovolte, pane Tisálku,“ osmělil se podotknouti boubelatý Roubálek, kterýž byl před oběma paňátky jaksi ostýchavý. „To přece nemůže býti; vždyť pak slečna Sidonie v Marianských lázních vůbec nikdy nebyla.“ „Tedy to bylo v lázních Františkových nebo v Teplicích,“ opravil se Tisálek vypna sebevědomě prsa. „Na místě nezáleží; ale je to faktum — mám to z pramene hodnověrného.“ Po těchto slovech pohledna do ulice na pravo dodal; „Ostatně — tamo přichází náhodou pramen sám! Můžete se přesvědčiti.“ Všichni ohlédli se směrem, kterým se paňátko dívalo. Spatřili drobnou postavičku s velkou, poněkud ku pravé straně nakloněnou hlavou a slušnými hrbečky v předu i v zadu. Výrazná, mužně krásná, obrejlená tvář s mocnými kníry má onen nevylíčitelný, trpce bolestný výraz, jaký jevívají z pravidla tváře tohoto druhu lidí i tenkráte, když neštěstí své s resignací snášejí, nebo mají k disposici tak ostrý sarkasmus, že dovedou každou narážku na nezaviněný svůj tělesný přebytek okamžitě s mravními úroky, mnohdy lichvářskými, ba vydřidušskými splatiti. Je to muž asi pětačtyřicetiletý, na pohled vážný, opravdový. Jest oblečen slušně, ba skoro elegantně; má hnědé spodky, temně modrý, dlouhý, rozepnutý kabát a černou, hluboce vystřiženou vestu, na které se mu houpá těžký zlatý řetěz od hodinek; na hlavě má černý plstěný, kalabréskému podobný klobouk se širokou střechou. Jde krokem drobným dosti rychle a šermuje oběma rukama ve vzduchu, jakoby tím dodával zkřivenému tílku rovnováhy a tak si chůzi usnadňoval. Společnost čtyř mužů, kteréž jsme byli po delší chvíli pozornost věnovali, zočivši hrbáčka ze vzdálenosti asi třiceti kroků, setrvala v mlčení, až došel. Všickni pozdravili s onou důvěrně úslužnou zdvořilostí, s jakou pozdravujou dobří přátelé přítele, vynikajícího duševní převahou bez marnivosti, Hrbáček opětoval srdečně pozdrav, tiskna jednomu po druhém ruku, při čemž zádumčivou, ba přísnou jeho tvář oživil oduševnělý úsměv nelíčeného potěšení. „Právě se k vám odvolávám, pane Mydláříku,“ oslovil Tisálek nově příchozího. „Vypravoval jsem, co jste mi byl ondy sám napověděl... A nechtějí mi uvěřit. Dosvědčte mi, prosím!“ „Ale co? O čem je řeč?“ optal se s ostrým, nepříjemně sípavým přízvukem oslovený. „O milostných pletkách nebožtíkových s pianistkou Sidonií v lázních,“ vyložilo paňátko, kdežto ostatní mlčky upírali zvědavé zraky na hrbáčka. Tvář tohoto přelétl mráček nevole. „Hm — hm,“ počal, jakoby mluvil sám k sobě. Při tom podepřev si pravý bok rukou, počal s jedné nohy na druhou přešlapovati. „Hm, hm — pravda! pouhý žert...“ „Jakže, žert?“ připomenul Roubálek. „Ano, pouhý čert,“ prohodil hrbáček. „Meškaje jako každoročně v Karlových Varech, setkal jsem se tam s nebožtíkem, jenž jel právě kamsi do Saska a v lázních těch na jediný den se zastavil. Náhodou přijela téhož dne Sidonie Hořanská a setkavši se s námi, bavila se s námi až do odjezdu nebožtíkova. V průběhu zábavy prohodil nebožtík nevčasný vtipeček o mé spořitelničce, kterou mne byla matka příroda oblažila, já odtrumfnul, on trumf můj přebil... Sidonie srdečně, ba rozpustile se rozesmála. Byl jsem pokořen – –“ „Toť vskutku k víře nepodobno,“ vpadnul čahoun. „Nejsarkastičtější debattér a dáte se ve společnosti dámy pouhým vtipem přetrumfovat.“ „Jaká pomoc,“ hrbáček na to. „Člověk není vždy disponován. Byl jsem tehdáž nevrlý; maní uklouzla mi slova: ,Však já se vám oběma pomstím!‘ ,Dovedete-li, dovedete-li!‘ smála se Sidonie dráždivě. — ,Nic snazšího,‘ já na to; ,stačí přece komukoli v Praze napovědíti, že jste sem přijeli, abyste se pomilovali, a nejsladší pomsta je vykonána.‘ Sidonie ještě více se rozesmála. ,Ach, toť rozkošné, toť povedený žert!... Prosím, prosím, — pomstěte se tak!... Ale jinak ne! Za to vás snažně prosím...‘“ „A vy jste se pomstil?“ uklouzlo čahounovi. „Ani mi nenapadlo,“ hrbáček na to. „Jak se k vám mohl tedy pan Tisálek odvolávat?!“ zadivil se Roubálek. „Vypravoval jsem mu, co vypravuju ted vám všem... Bůh ví, co a od koho byl slyšel, nebo jak si to popletl,“ vyložil Mydlářík opravdově. Tisálek se zapýřil. Odporná tvář jeho zahořela hněvem. „Vy jste mi pěkný ptáček, pane Mydláříku!“ počal vyčítavě. „Toho jsem se do vás nenadál! Jak jen můžete zapírat?!“ „Vždyť já nezapírám,“ usmál se hrbáček. „A já snad lhu? — já?“ „Kdo pak tvrdí, že lžete —“ „Ale, vy přece popíráte, rozhodně popíráte —“ „Proč bych nepopřel, co nezakládá se na pravdě?“ — Neočekávaná opravdovost osvědčeného posměváčka rovněž tak překvapila jeho houževnaté naléhání na dotvrzení se strany paňátka, kterémuž na takových maličkostech obyčejně nezáleželo. Přiostřující se dialog však náhodou přerušen, tak že sporná záležitost zůstala nerozřešenou. Po posledních slovech hrbáčkových otevřeno v prvním patře domu, před kterýmž hovořící stáli, tak prudce okno, že zařinčelo a upoutalo pozornost všech. okně objevila se neučesaná hlava obstarožné dámy v sněhobílém negligé; hned na to zazněl nesympatický haštěřivě štěkavý hlásek: „Paní Lotti! paní Lotti!... Už se scházejí!“ V bezprostředně sousedícím otevřeném okně vyložená tučná dáma v pestrém županu otočila líně velkou, nevkusným bledě modrým čepečkem s červenými mašlemi ozdobenou, vlastně zhyzděnou hlavu k oknu, z kteréhož bylo zaznělo volání a sádelným hlasem trhaně odvětila: „Vždyť — vidím — paní Betti! — Vidím!“ „Ah, to bude asi smutný pohřeb!“ podotkla s povzdechem paní Lotti. „To věřím — to věřím!“ ozvala se líně paní Betti, „je tu teprve jeden kočár — a hrstka lidí.“ „Už jsou tři čtvrtě — —“ „Ješťě ne — ještě ne — paní Betti!“ „A vy také půjdete, paní Lotti?“ „Jakž bych nešla! Nebožtík byl tak dobrý kamarád mého nebožtíka — musím... Byli výborní přátelé — praví bratři — nerozluční... Kde byl můj, tak byl nebožtík — kde nebožtík, tam můj.“ Po těchto slovech, jež byla tučná paní Lotti s nemalým namáháním ze sebe vypravila, následoval zajíkavý vzdech, pak lapání po vzduchu, načež se ubohá křečovitě rozkašlala. „Ten kašel — ten ošklivý kašel!“ litovala paní Betti svou sousedku. Sousedka neslyšela. Vtáhla vrchní polovici svého tučného těla do pokoje a produkovala se v obvyklých kuckavých a dusivých extemporech beze svědků. Také paní Betti zmizela od okna. — Zatím byla se fysiognomie ulice opět poněkud změnila. Před dům smutku přibylo zase několik lidí. Kromě skupení, jichž jsme si byli již všimli, utvořila se nová. Přímo proti oknům, v kterýchž vedena byla právě registrovaná planá rozprávka, stojí pět mladých lidí, na pohled studující. Opodál, nedaleko kočáru s bělouši přešlapuje netrpělivě jakýsi výrostek v proprané, druhdy nejspíše modré kazajce, žmoulaje zbytek nezapáleného viržinka v odulých ústech. Nedaleko něho pozivuje obstarožný mužík v umolousaném kabátě s dlouhými šosy. Těsně vedle něho krčí se ke zdí domu dvě sotva pětiletá děvčátka, patrně jeho dítky. Skoro všechna skupení jeví zamlklost a jakousi nehybnost, ba skoro ztrnulost. Tváře čekajících mají skoro vesměs výraz více méně strojené slavnostní truchlivosti. Jen zřídka kdy kmitne po některé, k veselosti náchylnější tváři lehynký úsměv; ještě řidčeji zasměje se někdo hlasitěji, vždy však přitlumeně. Nejživěji jest ve skupení, jež tvoří studující. Mladistvé, aspoň poměrně bezstarostné tváře s oním nevylíčitelně nadějným pohledem, kterému se brána života teprv otvírá, — vše působí nepoměrně příjemněji, nežli ve skupeních jiných. Pružnost těl, živá gestikulace, takořka hravě plynoucí bezprostřední, s předmětu na předmět přeskakující hovor upoutaly by i pozornost člověka apathického. Mluví se o všem možném. Ten pronese tradicionální vtip, onen kritickou poznámku — ten vykládá chvíli cosi o determinantech, onen žertem se posmívá komusi, jenž právě jde kolem, kdežto třetí pitvoří se po blábolivě a koktavě přednášejícím profesoru, o jehož paruce a manýrách při šňupání rozpředen pak krátký, ale vtipný spor. Náhle všickni umlkli, jakoby jim byla došla látka hovoru. Umlkli však jen na několik okamžiků; živý hovor rozpředen poznovu. „Právě takovou rozmarnou scénu školní s huhňavým pedantem vylíčil nebožtík v jednom z prvních svých románů — četli jste ji?“ ozval se plavovlasý, modrooký studentík s hladkým, zarůžovělým líčkem a bodrým výrazem v tváři. „Když jsem ji četl, mohl jsem se popukat smíchy... Tak živě, tak věrně — veritabl náš doktor Fidipus...“ „Víš ty, že býval náš doktor Fidipus také profesorem nebožtíkovým?“ připomenul suchoučký mladíček s výrazem mírné zádumčivosti v bledé tváři a černým, skoro zimničně se lesknoucím okem. „Strýc, který s nebožtíkem studoval, vypravoval mi včera o něm celé kroniky. Nebylo prý veselejšího, švarnějšího, ale zároveň také bujnějšího studenta nad nebožtíka. A proto prý jej věčně mrzutý Fidipus nenáviděl, kde a jak mohl chikanoval, ba týral, „To věřím,“ připomenul černovlasý kudrnáč s výrazem odhodlanosti v sivé tváři a se zlatými brejlemi na tučném nosíku. „Fidipus je pravé monstrum. Přízně jeho získá si jen pedantický nemotora a mrzout, dívající se na svět s výrazem, jakoby měl chronické kručení břicha. Všickni se přitlumeně rozesmáli. „Není tudíž divu,“ pokračoval po chvíli bledý studentík ve svém raportu ze studijních dob nebožtíkových, „že si nebožtík studia znechutil a hledal útočiště jinde. Nebylo prý, jak mne strýc ujišťoval, pilnějšího čtenáře nad něho. Vrhl prý se na čtení jako zběsilý. V každé kapse prý míval nějakou knihu: romány, básně, pojednání, pamflety, slovem vše, čeho se mohl dopíditi. Četl prý před školou, o přednáškách, na procházce, v hospodě a doma — ve dne v noci, nejinak, nežli jako pravý knihomol...“ „Nemilost a týrání Fidipusovo mu patrně prospělo,“ ozval se kudrnáček. „Jsemť přesvědčen, že by byl jinak někde v kancelářském prachu znenáhla ztrouchnivěl. Tak aspoň žil — a stal se všeobecnosti nepoměrně užitečnějším, nežli kdyby byl —“ „O tom nemůže býti řeči,“ ujal se slova raporter nebožtíkova spolužáka. „Ale po jakých bojích a za jakou cenu! Útrapy nebožtíkovy na počátku literární dráhy jeho byly prý pravou martyrologií. Teprve po desítiletém strádání prý prorazil — nápodobením jakési povídky z kraje. Socialistický jeho názor v svět prý druhdy urážel a směr jeho vůbec byl tehdejšímu areopagu kritikův příliš revoluční, přímo nihilistický. Nic prý mu nebylo sváto, co neobstálo ve výhni nepředpojatého rozumu — proti všemu vystupoval s bezohledností skálopevného přesvědčení... Později se valně umírnil a psal střízlivěji, chladněji, objektivněji, slovem vpravil se v panující vkus a byl aspoň relativně uznáván, kdežto jindy mu vytýkáno nohsledství Byrona, Máchy, Leopardiho a jiných rozervanců, slovem jeho názor v svět byl prý z počátku příliš pochmurný, tudíž estheticky neoprávněný. Tak aspoň jej charakterisoval strýc, taktéž literát a kritik na slovo vzatý.“ „Vždyť pak dobrá třetina spisů nebožtíkových je rázu satirického!“ namítnul hranatý studentík s tváří zdravím kypící. „Náhodou četl jsem skoro vše, co napsal. Jeden z mých starších kollegů — však znáte dobré verše, tištěné pod pseudonymem Prokopa Sezimy, byl vřelým stoupencem směru nebožtíkova a sledoval literární činost jeho tak bedlivě, že mu takořka řádky z péra nebožtíkova neušlo. Sezima měl všechny jeho spisy a tak četl jsem je i já. Ale tolik musím vyznati, že na mne učinily řízné, bezohledné, satirické práce nebožtíkovy hlubší dojem, nežli práce, ve kterých se zračí tendence revoluční. Tyto zdají se mi býti příliš střízlivý; názvu revolučních aspoň po mém náhledu nezasluhujou, neboť zásady v nich hlásané může přece každý soudný člověk akceptovati. Já tedy dávám přednost pracím jeho satirickým.“ „Já zase pracím rázu idyllického,“ ozval se student, jenž byl před chvílí recitoval strýcovu charakteristiku. „Nebožtík jich sice napsal jen několik; ale kdo četl ostatní jeho práce, v idyllách ho nepozná; jsou to vesměs pracičky – –“ „Ostatně,“ vpadl černovlasý kudmáček, „jeho tragedie Kolda ze Žampachu, která nebyla ani provozována, je také práce velmi originální. Charakteristika je přesná, děj bohatý, rozvoj přirozený a některé scény úchvatné, jiné přímo zdrcující... Na prknech — rozumí se, kdyby bylo provedeno v intencích básníkových — zajisté by drama to učinilo hluboký dojem. Škoda, že v oboru dramatickém nepracoval pilněji!“ „Já zase lituju, že psal veršem tak málo,“ ujal se slova přítel idyllických prací nebožtíkových. „Některé jeho lyrické pokusy jsou pravé perličky; — zdá se, že by byl i v balladě nebo ještě spíše v romanci vyniknul nad – –“ „Já zase lituju,“ vpadl opět černovlasý kudrnáčak, „že nenapsal žádného objemného románu sociálního z přítomnosti. Učinil pouze rozhodně dobrý náběh, ale nic více nežli pouhý náběh, načež pracoval skoro výhradně o románech historických. Před nedávnem četl jsem jakýsi fragment povídky jeho z přítomnosti a přiznám se, že jsem zřídka kdy v některé povídce četl tak věrné vylíčení poměrů maloměstských. Povahy arci nejsou ideální; ale jsou to skuteční lidé naší doby se všemi možnými přednostmi, předsudky a necnostmi. Zakončení je tragické...“ „Však za to také dostal!“ ujal se slova bledý student. „Kritik Povltavské Nivy jej hrozně pocuchal. Vytýkal mu vše, co se vůbec jen vytknouti může: Sujet prý jest nepřirozené, charaktery skresleny, katastrofa neodůvodněná. „Die Kunst ist heiter,“ opakuje recensent několikráte. A proto prý jest svátou povinností každého vlasteneckého spisovatele vystříhati se všeho, co by činilo na čtenáře dojem trudný, bolestný nebo docela nepříjemný. Účel uměni prý jest ušlechťovati a povznášeti; ale nikoli prý smutným, truchlivým nebo docela odporným a hnusným líčením holé pravdy strhovati čtenáře s ideální výše v bláto a kal skutečnosti, která prý poetickou není a nikdy býti nemůže. Spisovatel má prý se vždycky přičiniti k tomu, by dílo jeho, když už vůbec jinak není možno, aspoň zakončením uspokojilo. Umělecké dílo nemá prý zůstaviti dojmu nepříjemného, trudného, tím méně zdrcujícího — zakončení všeobecně uspokojivé je prý jedině estheticky oprávněno. Kdo končí jinak, páše prý nepromíjitelný hřích na posvátných tradicích krásovědy a zasluhuje, byl byl přísně pokárán. Kdo prý sám není na takovém stupni dokonalosti, by se dovedl ovládati, by dovedl plod ducha svého harmonicky zakon- čiti, není prý oprávněn vtírati se lidu za učitele — a učitelem lidu prý jest každý spisovatel vůbec...“ „Dovol,“ vpadl živě černovlasý kudrnáček; „koho pak vlastně poučuje, koho a jak zušlechťuje a povznáší Medicejská Venuše, Mozartovo rekviem nebo malby nizozemských realistů? Postav poctivého muže z lidu před Medicejskou Venuši a optej se ho na dojem! Zavleč surového nevzdělance do chrámu a optej se ho po vyslechnutí Mozartova rekviem, líbí-li se mu více zádumčivá skladba ta nebo kterákoli zamilovaná jeho píseň pijácká —“ „Ale vždyť já zásad kritikových nehájím,“ odpíral bledý student. „Recituju pouze, v jakém smyslu kritik nebožtíka pocuchal. Vímť, že to nebyla nežli zcela obyčejná literární pomsta za to, že byl kritik časem svým nebožtíkem na pranýř postaven. Byla to pomsta za zužitkování vděčné komické figury doktora Fidipusa k jedné z nejrozmarnějších scen, které nebožtík vůbec napsal; neboť kritikem v Povltavské Nivě není nikdo jiný nežli pověstný, vrtohlavý náš profesor Fidipus...“ „Aj!“ uklouzlo mimoděk kudrnáčovi. Však dříve, nežli někdo něco podotknul, zvolal kudrnáček, upíraje zrak svůj na konec ulice, přitlumeným hlasem: „Ajta, podívejte se! Lupus in fabula!“ Zraky všech studujících obrátily se směrem, kterým se díval kudrnáček. „Pojďme raději s cesty!“ vyzýval bledý student. „Při pohledu na to monstrum je člověku vždycky, jakoby se díval —“ Nedořekl... Jako na komando přešli všichni na přič přes ulici na druhý chodník a popošli ještě asi patnáct kroků níže k druhému konci ulice. K chodníku, na němž byli před tím stáli, valí se zatím capavě vrávoravým krokem nestvůrná postava hranatého, krátkonohého břicháče vždy blíže. Je to muž více nežli šedesátiletý, pavianovité, ošklivost budící fysiognomie. Nízké, na přič vráskami rozorané čelo, vysedlé lícní kosti, zarputile sevřené bezbarvé rty, štětinatý, prošedivělý vlas a takový též rozcuchaný plnovous, cadrnaté obočí, pod ním čihavě vypoulené obrejlené oči a mezi nimi přímo beztvárný nos — všechny rysy a podrobnosti, zvláště zvířecí výraz celku jsou přímo v nejvzornější disharmonii, jakoby matka příroda zvláště byla si dala záležeti, by vytvořila jednou odstrašující vzor nesouladu a ohyzdnosti. Tělo mělo ráz slonovitý; jeť velké a hranaté s vysedlými přihrbatělými širokými zády; nohy jsou krátké, do X prohnuté, ruce nápadně dlouhé. Monstrum to vězí v pytlovitém, až ku krku zapjatém a přes kolena dosahujícím staromódním kabátě neurčité, temné barvy; pod kabátem vykukujou nohy v světlých, kostkovaných kalhotách a botách s podpatky do vnitř sešmaťhanými. Na hlavě má černý, nevkusný širák, jakýmž za našich dnů již jen někteří řeholníci strašívají, a kolem krku vlněný, zpředu na velký uzel zavázaný šál kávové barvy. Krok jeho jest, jak už připomenuto, capavě vrávoravý. Neforemné tělo klátí se neohrabaně v pravo, v levo; zároveň posunuje se dosti rychle ku předu, jakoby je někdo v krátkých intervalech postrkoval, čímž působí chůze nad míru komicky. Každých deset, patnáct kroků monstrum to se staví, by si šňuplo. Každý tento ušlechtilý výkon provádí sice se zvláštní, nevylíčitelnou rázovitostí, ale všem zákonům slušnosti ostentativně se vzpírající. Za monstrem cape drobným krůčkem asi dvanáctiletý hošík s usměvavou, zdravou tváří ušlechtilých rysů. Je oblečen chudobně a vleče obrovský, laciný věnec se slovanskou trikolorou, jejž má na těle přes jedno rameno navlečený. Kdykoli se monstrum zastaví, vždy se poohlédne; současně zastaví se i hošík — neklamný to důkaz, že vleče věnec, jejž chce monstrum položiti na rakev nebožtíkovu. Před domem smutku, před kterým se byla zatím utvořila nová skupení nově přibylých, nastal, když se monstrum přiblížilo, zvláštní ruch. Skoro ve všech skupeních strkají hlavy dohromady, vyměňujíce různé poznámky. „Toť přece jen drzost přímo bezpříkladná,“ ozval se rozhorleně zavalitý muž ve skupení osmi nebo devíti intelligentních mužů, kteří se byli před chvílí postavili v prostřed ulici. „Nenávidět a pronásledovat někoho bez příčiny po celou řadu let s houževnatostí takořka bestialní, není sice nic divného a opakuje se dosti často; ale opovážili se po jeho smrti přijít i na pohřeb a tvářiti se snad i soucitným, jest přece jenom drzost přesahující všecky meze lidské domýšlivosti...“ „Jdižiž, bláhovče! Proč bych se tak rozhorloval?“ připomenul asi třicetiletý štíhlý muž s krásným plavým plnovousem. „Podobných jako doktor Fidibus bývá na každém pohřbu vynikajících mužů našich hojnost. Za živa tě kopají, po smrti přinesou věnec a uroní krokodylskou slzičku. Nedoufej, že tomu osudu ujdeš! I tebe už doktor Fidipus dosti často estheticky pročesal. Umři dnes — a pozejtří ti dá přinésti také takový věnec jako nebožtíkovi a nadávkem napíše nekrolog, v kterém zcela nestoudně vyloží, že's byl přece jen vzácný talent, umělecká individualita, které — dokud působila — neuznával, ba které v přirozeném rozvoji kde a jak jen mohl překážel, ale která – –“ „K čemu tolik slov!“ vpadl přizrzlý, pihovitý elegantně oblečený čtyřicátník, o němž právem bylo možno říci, žeť, jak běžná fráse dí, pouhá kost a kůže... „Však mu to nebožtík nedaroval! Bránil se, seč byl — právě tak, jakoby se bránil každý z nás, kdyby byl v právu jako nebožtík. Přiznám se, že mne polemiky nebožtíkovy vždycky pobavily. Pohrávalť si se svým odpůrcem jako kočka s malomocnou myškou. Nikdy nepohlížel na věc, o kterou šlo, se stanoviska vážného; nikdy ničeho nevykládal, nikdy se nepouštěl do učeného nebo poloučeného rozboru; vždycky odbyl vše lehkým, hravým tónem, jakoby psal rozmarný feuilleton o osobě zcela cizí a o věci, po které mu ničeho není. V duplice nemohl mu odpůrce nikdy na kůži.“ „Mne zase zajímaly nade vše nebožtíkovy pseudopolemiky,“ ozval se zavalitý muž, jenž byl ve skupení tom hovor zahájil, „literární skizzy, v kterýchž nebožtík odpůrce své nepřímo kritisoval, snaže se vždy provésti přesně logický důkaz, že jsou na scestí oni a nikoli on. V tomto genru byl u nás nepřekonatelným.“ „Za to se mu naprosto nedařily práce,“ podotknul asi třicetiletý muž s nápadně sivou, skoro popelavou pletí, „ve kterých musí převládati lehký, hravý vtip. V těch věcech byl pravý nemotora, a já mu často radil, aby se do takových prací vůbec ani nepouštěl a ponechal je silám povolaným. Ale on si zrovna na těchto nepodařených dítkách ducha svého nejvíce zakládal; pěstovalť genre to v poslední době skoro vášnivě...“ „Není divu,“ vpadl obrejlený elegán s nejvšednější, vlastně nejfádnější fysiognomií. „Každý vzorný otec miluje nade vše své děti — mrzáky... Čím zmrzačenější dítě, tím vřelejší, ba vášnivější lásce otcově se těší. Zdá se mi, žeť v tom instinktivní zákon přírody. Dítky zdravé a silné nepotřebujou nikdy takové péče a ochrany jako dítky slaboučké, ubohá nedochůdčata, nuzní ti mrzáčkové, o které se každý otírá, kterým se každý posmívá, kterým každý ubližuje...“ „Ale dovol, Kadeřávku,“ vpadl přizrzlý, „tyť zase jednou mluvíš jako vtělená kniha moudrosti...“ „A proč by nemluvil, když má ústa k mluvení,“ připomenul jaksi na výklad plavý plnovous, sešklebiv svěží rty k sardonickému úsměvu. „Kdyby jej byla matka příroda obdařila zobákem — —“ „Není pochyby, že bych zpíval, není-liž pravda,“ dodal napadený Kadeřávek vážně, čímž komičnost slov zvýšena. Všickni ve skupení tom dali se do přitlumeného smíchu. „Pst, pst!“ napomínal opravdově Kadeřávek, jenž byl smíchu toho původcem. „Což pak zapomínáte, že jsme vlastně na pohřbu...“ „Ah — tak!“ odvětil taktéž opravdově přizrzlý. „Pravda – na to zapomínáme; ale zároveň nezapomínáme, že byl nebožtík také přítelem žertu, že se rád zasmál, a trvám, že by dnes, kdyby byl živ a stál před domem smutku kohokoli z nás, pružným svým svalům lícním také nečinil žádného násilí.“ „Ostatně, milý Kadeřávku, tebe to také nemine,“ vpadl plavý plnovous s úsměvem, „i ty budeš jednou ležet v nevlídné rakvi v bílém nebo fialovém rubáši — i tebe pokropí páter svěcenou vodou a před domem, ve kterém budeš naposledy ležet, sejdou se přátelé a známí, by ti prokázali poslední úctu tímže nebo podobným způsobem, jako ji prokazujeme my nebožtíkovi: kritisováním, pomlouváním, smíchem atd.“ „Nu — u mne nebude tak zle!“ odpověděl Kadeřávek. „Pro mne nebude nikdo plakat, pro mne si nebude nikdo rváti vlasy nebo docela zoufat... Já musím býti pochován s muzikou -— po mém pohřbu musí býti tančeno a výskáno, jako v poslední dny masopustní...“ „Bude-li totiž vůbec někdo na tvém pohřbu,“ připomenul zavalitý mužík s flegmatickým výrazem ve zdravé tváři, jenž byl až dosud hovoru zcela lhostejně naslouchal. „Nu — o to se už snad někdo postará,“ replikuje Kadeřávek. „Kdo jako já posud ještě žádného pohřbu vynikajících mulů našich nevynechal, nemůže přece býti pochován tak zcela —“ „Ovšem, ovšem,“ vpadl plavý plnovous, „muž tak vynikající jako ty, o kterém posud snad ještě nikdo nic neví, nežli že chodí na pohřby — —“ „A pomlouvá nebožtíky,“ dodal flegmatik s nejnevinnějším výrazem ve tváři. Takto napadený Kadeřávek byl by bezpochyby odpověděl ostře; ale pozornost celého skupení upoutána náhle vzniknuvší přitlumenou hádkou dvou obstarožných žen, které byly až do nedávná živě, ale tiše opodál rozmlouvaly. „A jak povídám, paní Máry — lež je to, lež — a pomluva,“ vykládala černovlasá brunetka s jedovatýma očima, které jí v důlkách svítily jako oči koček v březnu. „Bůh můj svědek,“ dušovala se paní Máry, plavovlasá, šedooká to žena, jejíž bezvýznamná fysiognomie ničím nepoutala pozornost; „vždyť jsem to slyšela na vlastní uši a viděla na vlastní oči...“ „A přece to není nežli pomluva —“ „Žádná pomluva — svatosvatá pravda... Zůstávaly jsme na jedné chodbě asi dvě léta... On ji týral...“ „Ne, ne — paní Máry — on ji netýral. — – Byl to tichý, hodný pán — vždyť jsem mu, dokud byl ještě svoboden, po tři roky posluhovala... A to přece ho znám — ne!?“ „Že byl tichý a že snad někdy, před lety býval hodný, nepopírám,“ vykládala paní Máry. „Ale člověk se mění... Já taky nebývala vždycky tak tichá, skromná' a dobrá, jako jsem už asi po pět roků, co je můj nebožtík v zemi... Ale on byl přece jen člověk nevrlý, prudký, horce nakvašený, ukrutný...“ „A já zas povídám,“ vpadla černooká, „že nebylo mírnějšího, hodnějšího, trpělivějšího pána nad něho...“ „A já zas bych mohla přísahat, že“ — spustila plavovlasá, ale pozorovavši, že obrací k sobě hlasitým hovorem pozornost, přitlumila hlas a dodala: „Ostatně — ať je tak nebo tak — co jsem viděla a slyšela, nikdo mi nevymluví...“ „A co jste tedy viděla? Co jste tedy slyšela?“ ozvala se nyní černooká s ostrým přízvukem. „Co jsem viděla? Co jsem slyšela?“ opáčila tázaná, načež dodala přitlumeným a tajemně významným hlasem: „Všechno —“ „A co je to všechno — co?“ vyzvídá černovlasá. „Nu — tedy to povím všechno... Jednou v noci — bylo to v zimě — právě o svátou Lucii — ležím na posteli... Probudila jsem se, ani nevím proč — myslím, že jsem měla strašný Sen – A jak tak ležím, slyším zčista jasna na chodbě prudké kroky, hned na to bouchání na dvéře a mužský hlas... Vyskočím z postele a naslouchám... Bouchání umlklo, ale mužský hlas něco mručí... Ve spodničce, jak jsem byla, vklouzla jsem do kuchyňky k oknu a tu vidím na pavlači pana souseda s rozžatým sloupečkem v ruce, kterak stojí opřen o dvéře svého bytu — a slyším, jak mručí do vousů: ,Proklatá vánice — proklatá vánice!...‘ A po chvíli zas na dvéře: buch, buch, buch! Ale nikdo nepřichází, nikdo neotvírá, nikdo se za dveřmi neozývá... Chtěla jsem sama vyjít na pavlač; ale prosím vás! — ve spodničce — to přece nejde — a tak jsem stála u okna a poslouchala.“ „A co jste slyšela?“ optala se netrpělivě černooká. „Nu — co jsem slyšela!“ opáčila tázaná. „Vždyť jsem přece už pověděla: ,Proklatá vánice!‘ — nic více nežli ,Proklatá vánice!‘ a bouchání na dvéře. „A co víc? — Co jste viděla?“ „Nu — co jsem viděla! Stál tam u dveří asi čtvrt hodiny a když se nemoh' dotlouci, obrátil se a sešel zase dolů do dvora; ale po chvíli se zas vrátil a začal zase bouchat na dvéře... V tom vrznul ve dveřích klíč a dvéře se otevřely... Viděla jsem zcela dobře, že otevřela paní— a on vrazil do dveří jako – nu, zrovna jako rozlícený medvěd a mručel potom skoro čtvrt hodiny...“ „A to je všechno, paní Máry?“ ozvala se nyní černovlasá sešpoulivši uvadlé rty k úsměšně vítězoslavnému úsměvu. „Všechno!“ odpověděla plavovlasá s důrazem, jakoby byla bůh ví jak důležitou zvěst dokončila. Ve skupení inteliigentních mužů, kteří byli planému hovoru tomu naslouchali, kdosi tak nápadně odplivnul, že obě ženy ustrašeně o několik kroků couvly a pokukujíce zamračeně po skupení, teprve po chvíli přitlumeným hlasem ve svém hovoru pokračovaly. Ve skupení mužů ještě po několik okamžiků nikdo ani nehlesnul. V tvářích všech jevil se nevylíčitelný výraz rozmrzelosti a ošklivosti. Rozmlouvavší ženy nebyly sice nikoho jmenovaly; ale kdo zaslechl jen několik slov, nemohl nevěděti, že to rozprava o nebožtíkovi. V témž okamžiku, kdy dalo skupení inteliigentních mužů svou nelibost na jevo, upoutána pozornost všech posud rozptýlených skupení ku předmětu jedinému. „Ah — už jedou!“ ozvalo se z několika úst současně s různými přízvuky — od prostého přízvuku nelíčeného překvapení až po přízvuk takořka radostný, jakým pronáší všední frási člověk, kterýž byl již déle něco netrpělivě očekával. Na konci ulice, odkud se byla většina účastníků pohřbu dostavila, objevil se totiž pohřební povoz jednospřežní. Zraky skoro všech upnuly se na chvíli k povozu. Někteří pohlédli tam jen letmo, jiní dívali se déle a ještě jiní sledovali pomalu se blížící vůz s nápadnou dychtivostí. „Aj — jen jednospřežní!“ ozvala se těsně u vchodu domu stojící vysoká žena ku svým sousedkám, vystupujíc na špičky, by přes hlavy nejbližších lépe viděla. „Já myslila, že bude mít aspoň dvojspřežní,“ dodala jiná. „Nu — toho si ubožák od své paní nezaslouží!“ vzdychla třetí. „Já bych svému muži, kdyby umřel, objednala trojspřežní vůz andělový,“ zaskuhrala scvrklá babice v ošumělých, druhdy dosti elegantních šatech. „Nu — jsou přece jen skrblíci — ti páni!“ zasípala žena, která se byla poprvé ozvala, ušklíbnuvši se, jakoby byla kousla do kyselého jablka. „Kdybych si mohla vydržovati tři pokoje, nikdy bych svého muže nepochovala jenom tak... Já bych —“ „A věřila byste, paní Fany,“ vpadla zavalitá matróna, „že ti lidé — kde a za co mohli dlužni zůstali? Ona prý držela každý groš zuby nehty — a on, milostpán, prý byl učiněný marnotratník.“ „To bych neřekla,“ oponovala scvrklá babice. „Já ji znám už několik let — on, on byl držgrešle a ona je tak trochu marnotratnice... Prosím vás! Ondy — myslím že před rokem — ano, ano, před rokem — sezvala si ona všechny své známé a celé své přátelstvo k hostině... A tu prý hodováno, až se hory doly – – A v divadle, myslím, že taky zrovna každý den být nemusila... Mohla si vzít příklad ze své domácí paní. Ani ta nemá na takovou kratochvíli peněz ...“ „Nu — divadlo,“ vpadla paní Fany, „divadlo bych jí právě nevyčítala... Já si také občas zajdu v neděli odpoledne na komedii; a co se tam člověk nasměje, to za ten groš stojí... Ale — ta paráda, ta paráda!... Člověk to jinak neviděl, nežli v samém hedvábí! A všechno — všecilinko, jak se říká na puf...“ „Jen když na puf dají, milá paní Fany,“ vzdychla babice. „Mnohý člověk má z pekla štěstí — ať je takový nebo makový, každý mu věří, každý mu dá na dluh, kdežto poctivá žena jako oni nebo já — eh! poctivý člověk je ve světě vždycky opuštěn — — —“ Zatím byl pohřební povoz dojel až k domu a zastavil několik kroků před vjezdem. Nejblíže stojící bavili se chvíli kritisováním pohřebního povozu, jiní pouhým lelkováním. Černé, ošumělé čabraky černých, vlastně jen černavých. nehrubě vypasených rumařských koní, kterými se z rána a dopoledne svážívají po městě smeti, popel a odpadky všeho druhu — černě natřený, veškerému vkusu zpupně vzdorující, tu a tam, obzvláště uvnitř hnusně odřený povoz zřízenci v strašidelně banditských, černých soukených pláštích a s komickými černými šverýny na hlavách — slovem veškeré to copařství komediantství, kterým byly dávné i nedávné doby smutný obřad pohřbívání obklopily a na němž po dnešní den lpí se s houževnatostí přímo obdivuhodnou, budí i v duších jinak dosti otužilých zvláštní pocit více méně uvědomělé neb i neuvědomělé odpornosti. Kočí a zřízenec, který byl s tímto na kozlíku přijel, seskočili. Zřízenec vešel do vrat, kočí zůstal u koní, urovnávaje na nich čabraky nebo je poklepávaje. Jiný zřízenec přiloudal se po chvíli pěšky. I on nikoho si nevšímaje zmizel ve vratech... Zatím byla se před domem některá skupení rozstoupila, jiná někým rozmnožila a tu a tam nová utvořila. Účastníků pohřbu přibývá z té i oné strany ulice v takové míře, že nelze již věnovati pozornost všem — tu hrne se jich pět, šest jako v chumlu, tu dva, tří těsně vedle sebe nebo za sebou, tu tři, čtyři porůznu. Fysiognomie před domem každou chvílí se mění. Ruch a šum se množí; přes to má celek přece cosi ztrnulého, skoro bychom řekli škrobeného do sebe. Nové skupení asi desíti mužů bylo se utvořilo těsně za pohřebním vozem. Na pohled zdají se to býti lidé polo intelligentní, polo šosáčtí. Tváře skoro všech jeví usedlost, opravdovost, ba skoro drsnost. Nejmladší jest asi třicet, nejstarší asi padesát roků stár. Všickni mluví přitlumeně, mnohdy skoro šeptmo — zpočátku o věcech všedních, nahodilých. Náhle připomenul kdosi cosi o nebožtíkovi, načež se rozpředl tento nehrubě zajímavý, ale charakteristický, sentenčně frásovitý dialog: „Mně byl nebožtík vždycky sympatický —“ „Mne zase přes všechnu svou zdánlivou umírněnost výstředními názory svými přímo odpuzoval —“ „Já mu byl od prvního seznámení se s ním přátelsky nakloněn. Byl to dobrý, upřímný, poctivý hoch. Stýkával jsem se s ním mnohdy den co den a nikdy jsem s ním neměl žádného sporu, neřku-li nějaké hádky – –“ „Já zase byl s nebožtíkem ustavičně na štíru. Byl to člověk přece jen umíněný, svéhlavý. Nechť mu člověk radil tak neb onak, nikdy nedal za pravdu — vždy jednal, jakoby nebyl jednal žádný z nás.“ „Nu — to bych právě nemyslil. Pokud já jej znal, musím dáti pravdě průchod, že neznám povolnějšího a každé dobré, upřímné radě přístupnějšího člověka, nežli jakým byl nebožtík. já mu častěji radil; ale nepamatuju se, že by byl rady mé nevyslechl, že by o ní nebyl přemítal a uznav ji za vhodnou, nebyl se jí řídil. Zdá se mi, že byl spíše člověk přes příliš pozvolný, tudíž i poněkud nesamostatný — —“ „A právě to, o čem mluvíte, bylo mu nemálo na škodu. Jedněm byl příliš umíněný a tvrdohlavý, jiným zase přes příliš povolný. — Ký div, že ti, kdož byli jednou svědky jeho povolnosti, po druhé zase jeho neústupnosti, pokládali jej právem za jakýsi mírný druh chameleona. Po mém náhledu má býti každý muž svůj — skálopevný...“ „Inu, ovšem — ale jen potud, pokud jde o věci závažné, důležité. Nebožtík však, jak se zdá, činil vždy náležitého rozdílu mezi malichernostmi a zásadami. Ve věcech zásadních byl pevný, neústupný; v malichernostech pak činíval ústupky vždy a komukoliv, což mu logicky myslící člověk nikdy nemůže ve zlé vykládati...“ „Po mém náhledu byl by se zajisté domohl ve své veřejné činnosti nepoměrně větších úspěchů, kdyby byl i zásadně činil ústupky tam, kde toho poměry vyžadovaly. Proraziti hlavou zeď jest nemožné a nebožtík, jak se zdá, byl jedním z těch, kteří pokládají mnohdy i očividné nemožnosti za možné. Já na jeho místě byl bych se v mnohém aspoň přikrčil; ale on — ne a ne!“ „To tak! Přikrčit! K čemu — proč? Jsi-li o něčem přesvědčen, pokládáš-li něco za pravé, nutno státi na svém — nepovoliti, nekrčiti se... Přímá cesta jest přece jen nejlepší a ne-li nejlepší, tedy aspoň nejpoctivější – –“ „Ale muž jeho nadání a pilnosti, muž tak mnohostranně, ba všestranně vzdělaný mohl při poměrné opatrnosti daleko více dokázati. Nebožtík však vždy skoro s jakousi okázalostí chtěl plovati proti proudu. Názory jiných nepokládal nežli za pouhé bubliny; cizí přesvědčení, nechť sebe poctivější, bylo mu vždy jen jaksi záminkou k odporu; slovem byl to umíněný oponent...“ „A právě tím vynikal nad všední dav kývalů a přitakovačů. O něm nedá se říci, že by byl komukoli bezmyšlenkovitě přisvědčoval, — — on všechno zkoumal, o všem přemítal sám a teprve po zralém uvážení...“ „Leč právě tím, že všechno podroboval dříve vlastnímu úsudku, že snažil se nepodnikati ničeho podle cizích, byť osvědčených vzorů, že vždy a ve všem jednal výhradně dle vlastního uznání, byl sice v mnohém člověk originelní, ale zároveň také tak trochu podivín. Náhledy a názory jeho lišily se mnohdy tak nápadně od náhledů a názorů všeobecně ustálených, že začasté budil nejen podivení a odpor, nýbrž zavdával příčinu k nemilým, houževnatým sporům. Já aspoň vždy uznával za dobré nerozpřádati s ním žádné debaty — neboť přesvědčiti jej, že soudí nebo jedná nesprávně, bylo naprosto nemožno...“ „Však právě proto byl člověk nad míru zábavný...“ „A zajímavý — pravý žonglér v ohledu duševním...“ „Při tom vzácné, zlaté srdce...“ „Slovem člověk, jakých jest málo...“ „Duchem obr, srdcem pravý skvost...“ Po těchto slovech se hovořící odmlčeli. Frásovitě sentenční, zdánlivě bezvýznamný, v pravdě však nebožtíka i kritiky jeho charakterisující dialog odumřel vnitřní slabostí. Po chvíli kdosi jen tak ledabylo připomenul: „Nu, za takových okolností není divu, že zažil nebožtík častěji, nežli kdo jiný, různá dobrodružství — —“ „Inu ovšem,“ podotknul jiný. „Nejzajímavější jest, jak se oženil,“ dodal třetí. „Pravda, pravda,“ dotvrdil čtvrtý, „já o tom také slyšel. A nemýlím-li se, byl přítomný zde pan Konvalinka očitým svědkem.“ Zraky celého skupení upřely se nyní na malé vyhublé mužisko s výraznou, poněkud opuchlou tváří, které bylo až dosud hovoru mlčky naslouchalo. „Pravda?“ optal se Konvalinky nejbližší. „Pravda!“ zahučel z temna tázaný, a v tváři jeho kmitlo cosi jako odlesk příjemné vzpomínky. „A jak se to stalo — jak, pane Konvalinko?“ optal se týž, jenž byl položil první otázku. „Zcela prostě — náhodou,“ odpověděl Konvalinka suše. „A můžete nám o tom vypravovati?“ Konvalinka rozhlédna se kolem učinil pravou rukou posuněk, jakoby chtěl říci, že nenalézají se právě na místě nejvhodnějším; přes to počal po krátké pomlčce přitlumeným hlasem vypravovati: „Bylo to asi před desíti nebo dvanácti lety... já byl tehdá nebožtíkův nejdůvěrnější přítel. Scházívali jsme se den co den buď u něho neb u mně nebo pod večer v hospůdce. On nalézal se tehdá v poměrech nad míru stísněných. Pracoval seč byl, ale což naplat!... Žil se svou matkou. Obývali malou komůrku na Františku — a vím na jisto, že mívali začasté hlad...“ „A za takových poměrů se oženil?“ vpadl kdosi. „Nikoli — neoženil se v pravdě“ pokračoval Konvalinka; „ale učinil, co bylo skoro totéž nebo cosi podobného — ujal se sirotka...“ „Není možná!“ vpadl zase jiný. „A přec zcela přirozeno,“ pokračoval Konvalinka, „nemohlť jinak — nebo správněji řečeno, nechtěl jinak, ačkoli jsem jej z toho zrazoval; neboť chce-li chuďas, jakým byl tehdá on, prokazovati někomu dobrodiní – –“ Po těchto slovech vypravující náhle se odmlčel, jakoby jej byla vlastní slova zarazila, ale po chvíli pokračoval: „Věc má se prostě takto: Kdysi za bouřlivého zimního odpůldne přišel nebožtík ke mně. ,Víš, co nového?‘ prál.  Zavrtěl jsem hlavou. ,Předevčírem zemřel nahoře ve všeobecné nemocnici starý náš kamarád Vilibald Němeček — snad se naň ještě pamatuješ – a dnes jej vyvezou.‘ ,Nu, což?‘ odvětil jsem. ,Musíme na pohřeb,‘ odpověděl kategoricky. ,V této plískanici?‘ namítl jsem. Usmál se trpce, skoro bolestně, což mne pohnulo, že jsem přání jeho vyhověl a šel... Byla, jak už připomenuto, přímo strašná vánice. Z oblak sypal se hustý sníh, vítr byl mrazivý a šlehal nám sněhové vločky každou chvíli přímo do očí. Před pathologickým ústavem nebylo živé duše. Pohřební vůz s rakví stál již před vraty a za několik minut se hnul. Kromě nás dvou nešel za vozem nikdo...“ „Ale dovolte, pane Konvalinko, vy vypravujete jako rozvláčný románopisec,“ připomenul kdosi. Vyrušený se ušklíbl a byl by zajisté vypravování nedokončil, kdyby nebyli jiní naléhali, by domluvil. „Budiž,“ pravil po krátkém zdráhání se, „skončím několika slovy. Za strašné vánice došli jsme až na Volšanský hřbitov a byli svědky, jak starého kamaráda uložili k věčnému odpočinku. Vyčkali jsme, až byl hrob zasypán, na to chtěli jsme se vrátiti domů. Sotva však jsme učinili několik kroků, spatřili jsme asi čtrnáctileté, chudobně, ba nuzně oděné děvče, chvátající od vchodu ku hřbitovu přímo ku hrobu, u něhož hrobník ještě stál Zastavivše se dívali jsme se za ním. Doběhlo ku hrobu, optalo se cosi hrobníka a — strašný, srdceryvný výkřik vydral se mu z prsou. Vrhlo se na hrob, plakalo a vzlykalo, slovem počínalo si jako šílené. Chvíli jsme postáli, nevědouce si počínání dívčino vysvětliti. ,Vraťme se!‘ prál soudruh. Vrátili jsme se a teprv u hrobu jsme mezi vzlykotem a pláčem dívčiným zaslechli slova: ,Ach, drahý, zlatý, jediný tatíčku!...‘ Pochopili jsme, oč tu asi jde. Patrně byla dívka přišla pozdě na pohřeb svého otce a pospíšila pak na hřbitov... Přítel stál chvíli beze slova, načež dívku oslovil. Zvedla hlavu a upřela naň zaslzené oči s výrazem nevýslovně bolestným. Nemohla odpovědít; štkala a vzlykala usedavě. Posléze se přece poněkud umírnila a vzlykajíc stvrdila, co jsme byli tušili. ,A teď jste osiřelá,‘ připomenul přítel; ,ale máte snad ještě matinku nebo nějaké příbuzné?!‘ ,Ach, nikoli — nemám nikoho — jsem samotinká na světě,‘ odvětila zajíkavě dívka a vypravovala pak stísněným hlasem, že žila s otcem v poslední době v největší chudobě a nyní že — — Však k čemu dál vypravovati! Přítel optav se kde bydlí, zůstavil ji takořka zoufalému hoři jejímu.“ „Aj, toť skoro nelidskost,“ připomenul kdosi. „A to že je dobrodružná historka o tom, jak se nebožtík oženil?“ optal se jiný. „K neuvěření!“ posteskl si třetí. „A dále již pranic více se nesběhlo?“ „A z dobrodince stal se za nedlouho milenec,“ podotknul kdosi. „A z milence manžel,“ dodal vypravující; „neboť za nedlouho – – –“ Nedokončil. S různých stran zaznělo více méně přitlumené, odkudsi také zcela hlasité připomenutí: „Pan páter — pan páter jde!“ Většina hlav ve skupení, jemuž jsme byli právě pozornost věnovali, obrátila se instinktivně směrem, odkud byl před nedávnem pohřební povoz přijel. Podobně učinila valná většina před domem shromážděných, jichž bylo v právě minulých několika minutách značné množství přibylo, tak že k nemalému podivení mnohých, kteří se nadáli účastenství jen nepatrného, počet všech přítomných směle mohl býti páčen na dva tisíce hlav. A stále ještě lidí takořka houfně s obou stran přibývalo. Ulice před domem smutku a dvěma, ba skoro třemi domy na pravo i na levo jest už takořka přeplněna. Fysiognomie její mění se nyní každým okamžikem, tak že jest již naprosto nemožno přehlédnouti skupení všechna, neřku-li, aby bylo lze postihnouti jednotlivosti. Sotva's upřel zrak na jedno místo, již vábí pozornost předmět jiný — celek podobá se kaleidoskopickému obrazu, z něhož každou chvíli vyhupují se nové figury, by hned v následujícím okamžiku buď zmizely nebo postoupily místo figurám jiným. Také povozů bylo zatím v značném množství přibylo. Jsou to z větší části soukromé ekypáže, v nichž byli přijeli někteří účastníci pohřbu, a jenom asi osm nebo devět fiakrů, patrně rodinou zesnulého najatých. Povozy stojí v jedné řadě za sebou a dosahují od domu smutku k sousední křižovatce. Také ministranti s křížkem a lucernami, černými flory ověšenými, byli se již dostavili; ale nebyli pozorováni, až když lucerny a křížek, jež byli přinesli na ramenou, těsně u domovních vrat vztyčili a o zeď opřeli. Páter, kterýž byl před několika okamžiky pozornost k sobě upoutal, byl zatím došel skoro až k domu smutku, kde musí se davem lidu přímo prodírati. Někteří arci ustupují dobrovolně, jiní jsouce k duchovnímu zády obráceni, nehýbají se s místa; někteří však skoro zúmyslně staví se v cestu. Duchovní je muž prostředního věku, statné přímé postavy a přívětivého vzezření. Před ním prodírá se lidmi malý zavalitý mužík s nápadně vypoulenýma očima, čímž nabývá široká apoplektická tvář jeho výrazu přiblblého — kostelník. Za duchovním prodírá se několik intelligentních mužů, starších i mladších. Některým čouhají z kapes svitky papíru, jiní drží stočený notový papír v rukou... několika vteřinách prodral se duchovní, i kostelník a všickni, kteří je následovali, až ku vchodu a jeden po druhém vklouzl do vnitř... Co dále se dělo, nelišilo se v podstatě od všedních výjevů před domy smutku, jichž možno býti svědkem den co den. A podivno — od okamžiku toho mluví se ve všech skupeních všedně, bezvýznamně. Ti zde baví se nejvšednější rozmluvou o věcech nejotřepanějších, onde sice mluví o nebožtíkovi, ale nejinak, nežli jako o čemsi, co nezasluhuje hrubě ani zmínky — tu a tam jeví se mírná unavenost, mnohý již pozivuje — jinde lze pozorovati nedočkavost, jevící se přešlapováním s nohy na nohu, mnutím rukou, vymykáním prstů z kloubů a bezmyšlenkovým zevlováním. Valná většina účastníků zdá se býti přítomna jaksi z donucení — mravní nátlak aspoň zeje se všech stran, z větší části fysiognomií. Většina nepřeje si již nic, než aby byl — konec. Po několika minutách zazněl z prvního patra domu smutku truchlozpěv. Ruch a šum před domem náhle ustoupil tichu skoro hrobovému — většina obrátila se nebo zvedla hlavy směrem, odkud zpěv zazníval a zdánlivě napjatě naslouchala. Mnohými již nesčíslněkráte vyslechnuté Animas fidelium upoutalo však pozornost jen svými úvodními zvuky. Za nedlouho nikdo více neposlouchal, pozornost většiny upoutána jinam: z domu smutku počali vynášeti věnce a zavěšovati je na pohřební vůz. Byl jich značný počet. Někteří jali se počítati, ale nedopočetli — dva, tři věnce současně zavěšené zmátly jim počet... Náhle zaznělo z průjezdu domu smutku přitlumené štkání a těsně před vjezdem a v průjezdě, pokud lze z průjezdu viděti, nastal zvláštní ruch. Zpěv v prvním patře umlknul, ruch v průjezdě mění se v tlačenici — dav v průjezdě shromážděných hrne se před dům. Těsně před vjezdem stojící jsou nuceni ustupovati a vějířovitě vlnivý pohyb ten sděluje se na vše strany. „Už ho nesou!“ splynulo přitlumeným tónem s několikero rtů. A skutečně — v průjezdě objevily se nad tlačícím se množstvím nevkusné černé šverýny pohřebních zřízenců. Jiného vzdálenější účastníci pohřbu neviděli. Šverýny tlačí se davem k pohřebnímu vozu. Za nedlouho zaznělo bzučivým šumem zvláštní, drsně drkotavé zahrčení — rakev všoupnuta do vozu. Skoro příšerným zvukem tím mění se na chvíli větší část fysiognomií. Obyčejně smavé neb aspoň usmívavé tváře snaží se udržeti retní svaly v přiměřeně uctivé disciplině, tváře vážné a opravdové sešklebují se ve výraz zasmušilý; tváře obyčejně zachmuřené jeví zarputilou mračnost... Po několika vteřinách však jeví tváře zase dřívější výraz, neboť hned po zahrčení objevily se v zadu u vozu nad hlavami shromážděných dvě do výše vztyčené ruce, zavěšující epitaf, — ministranti chopili se křížku a luceren a prodrali se před vůz — za nimi prodral se duchovní, provázený kostelníkem — vše, jako se bylo již a bude se ještě nesčetněkrát opakovali... Po několik vteřin panuje v průjezdě a přede vraty tlačenice; průjezd však se již znenáhla prázdní. V tom kdosi přede vraty přitlumeným hlasem připomenul: „Toť ona — jeho paní!“ „Kde — která?“ ozvalo se několik hlasů taktéž přitlumeně. „Ta na levo!“ zní odpověď. Z průjezda byly vystoupily dvě dámy ve smutečním oděvu, vedouce se pod pážím. Dáma na pravo sklánějíc se starostlivě ku své družce, jde krokem dosti pevným — družka opírajíc se o její rámě, jde krokem vrávoravým, div že neklesá... Hlava k prsoum hluboko skloněná, tvář jednou rukou zakrytá — usedavé, ale násilně tlumené štkání jest skoro vše, čím liší se od své družky... Vše tak prosté, všední... A přece jest srdce její zdrceno. Nejblíže se nalézající lidé úslužně ustupují, činíce oběma dámám místa, by mohly k pohřebnímu vozu — většina dívá se na ně s nelíčeným účastenstvím, ba soucitně... V tom zvedla štkající dáma poněkud hlavu a spustila ruku. kterou si byla tvář zakrývala. Jediný pohled dostačí poznati, že to jedna z nejspanilejších a zároveň nejoduševnějších tváří... Jemná pleť jest sice nápadně zarudlá, víčka očí zanícená, zaslzené oči zakaleny a rty křečovitou bolestí sevřeny; ale celkovitý výraz tváře prozrazuje i nyní bezměrnou laskavost a oddanost... Je to tvář ženy v nejkrasším toho slova smyslu. V následujícím okamžiku však hlava její opět klesá k prsoum a ruka se zvedá, by zakryla tvář. Pomalu, co noha nohu mine, postoupily obě blíže k pohřebnímu vozu... tom zvedla štkající dáma hlavu poznovu a zaslzený zrak její utkvěl na epitafu... Z rozvlněných prsou vydral se jí hluboký vzdech. Zavrávorala — a nemohouc bezměrnou bolest svou více potlačiti, takořka zoufalým hlasem zavzlykala: „Ach bože, bože — můj muž!“ A nevědouc patrně v hoři svém, co počíná, vytrhla se své družce, zalomila rukama, chopila se za hlavu a zavrávorala... Byla by klesla, kdyby ji nebyla věrná družka zachytila... „Probůh — milá duše, utiš se — utiš!“ konejší zoufalou přitlumeným hlasem. „Tím jej nevzbudíš — buď moudrá!...“ A ubohá, přeubohá žena opřevši se znovu o rámě své družky postoupila těsně za pohřební vůz. V tom se průvod hnul… Kočí pobídl koně, kola zarachotila po dláždění — rakev ve voze naklonila se mírně na pravo, pak na levo a zase naopak... Jeden z velkých vavřínových věnců, jež byli zavěsili přím6 nad epitaf, sešoupnul se poněkud níže a zastřel z části nápis epitafu, tak že nebylo lze čisti nežli úryvky: Ka... Vel... B....ský, spisovatel český. Zemřel dne 7.... v stáří 44 roků. Pokoj popeli jeho! Pohřební průvod obvyklým způsobem se seřadil. Převalná část osob, kterýmž jsme byli větší nebo menší pozornost věnovali, ubírala se co možná těsně za pohřebním vozem — ostatní šly v davy rozptýleně... Po několik vteřin panovala v celém průvodu trapná nucenost. Byloť zřejmo, že skoro všickni snaží se dáti tvářím svým výraz vážný a truchlivý. Ale sotva povoz ujel několik kroků, začal tu a tam šepot – zpočátku jaksi nesmělý, nápadně přitlumený, později však vždy živější, slovem opakovalo se, co děje se skoro o každém pohřbu vůbec...	 Jen dva momenty dlužno ještě zaznamenati: Když popojel pohřební vůz asi dvacet kroků, objevila se před domem smutku chudobně oblečená stařena. Bylať potácivým krokem vyšla z průjezda a zůstala před vraty státi. Vráskovitá tvář její jevila hluboký, ale tichý zármutek — víčka nápadně přimhouřených očí byla takořka krvavá... Nikdo si jí hrubě ani nevšimnul. Chvíli dívala se přímo před sebe jako člověk, vystoupivší z čiré tmy v oslňující světlo, na to snažila se zanícená víčka očí s napjetím veškerých sil pootevříti. Ale nebylo možno — víčka zůstala přimhouřena... Bez pláče a beze štkání obrátila se stařenka ku zdi a vyhublá vráskovitá ruka makala po stěně — V téže době, když se stařenka ku zdi obrátila, prodral se bledý intelligentní mladík, jenž se byl před domem smutku první objevil, až k pohřebnímu vozu a v témž okamžiku, kdy vetchá, třesoucí se ruka takořka úplně osleplé a nikým nepovšimnuté matky nebožtíkovy dotknula se studené stěny, vztáhl mladík ruku k vavřínovému věnci a nepozorovaně utrhl několik lístků... Muž, jehož tělo právě odváželi k věčnému odpočinku, zůstaví po sobě patrně stopu nehynoucí; ale pohřeb jeho neliší se v podstatě od pohřbu tisíců jiných... Stařičké matky ujala se po chvíli sousedka, taktéž stařičká a chudičká; dovedlať ji k nejbližšímu prázdnému povozu — — Za několik minut zahnul průvod do sousední ulice a za dalších několik minut jest před domem smutku rovněž tak pusto jako před více nežli půl hodinou, nežli se v ní byl objevil mladík, který si byl utrhl několik vavřínových lístků na památku.  
 

 

