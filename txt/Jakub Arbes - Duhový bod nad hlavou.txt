Šerý a střízlivý den chýlil se ku konci. Chvějivě snášely se za úplného bezvětří jednotlivé vločky sněhové k zemi již od časného rána; leč kvečeru zavál prudší severní vítr a z oblak začal se sypati sníh v celých přehoušlích. Díval jsem se do vánice, až mne — znuděného dívání znudilo v míře svrchované. Nebylo také jinak ani možno. Několikaměsíční odloučení od rodiny, přátel a známých a bezpříkladně jednotvárný život, jejž jsem by nucen vésti, nezůstaly bez jistého vlivu i na houževnatý jinak můj organismus. Byl jsem sice klidný, zdánlivě snad i lhostejný, ne aspoň rezignovaný; nicméně v mnohých chvílích, obzvláště za dlouhých zimních večerů a ještě delších nocí, když za úplného osamocení obraznost má bujněji se rozpoutávala, bývalo mi nevylíčitelně smutno. Vpraviti se v tehdejší duševní můj stav není přece nesnadno. Obývalť jsem sám a sám prostou, malou, přízemní světničku. Kromě dřevěné pryčny podle jedné stěny, malého stolku pod okénkem —proti silným dubovým dveřím –jedné stolice, kufru a poličky s knihami nebylo v jizbičce jiného nábytku. Jenom malé, a sice tak vyvýšené okénko, že chtěl-li jsem vyhlédnouti do krajiny, musil jsem vystoupiti na stůl, nasvědčovalo jakési mimořádnosti. Byloť zamříženo a já — vězněm. Ovšem vězněm, jemuž svědomí nečinilo nižádných výčitek, – vězněm politickým a k tomu ještě beránkem snímajícím politické hříchy svých kolegů žurnalistů; nicméně co vše to naplat, když víme, jak bezpříkladně nudně byli jsme již strávili něco přes čtvrt roku a jsme přesvědčeni, že podobně příjemně bude nám žiti ještě skoro třikrát tak dlouho! Co vířívalo za dlouhých bezesných nocí duší mojí ve vězení českolipském, vzpírá se líčení. Nepřirozeným životem porušená čivní soustava začínala již jeviti přirozené následky. Znenáhla se dostavivší zádumčivost přecházela nepozorovaně v hypochondrii. Lhostejnost, ba otupělost střídaly se vždy neprostředkovaněji se vzkypěním citu. Mnohdy jsem se po celé hodiny díval bezmyšlenkovitě v neurčité prázdno. Náhle vyhoupnul se před duševním zrakem mým nějaký obraz z minulosti — srdce se mi sevřelo nevýslovnou bolestí a oko vlhlo... Jindy jsem bezděky zaťal pěst a pohrozil bezúčelně do prázdna; někdy jsem i divoce vykřikl a hned poté zdánlivě bez příčiny zasténal — a zase jsem se otupěle kamsi zadíval, aniž bych věděl proč... A tak neb aspoň podobně bylo mi i tentokráte, když znudiv se díváním na vánici, seskočil jsem se stolu. Dlouho přecházel jsem po jizbičce, až posléze převalil jsem se na pryčnu a zadíval se ku stropu. V jizbičce panovalo již přítmí. Zvenku dorážel k sluchu mému brzo svištivě táhlý a hned zas hvízdavé přerývaný hukot větru a ukolébal mne v zadumání. Nemyslil jsem na nic; ale obraznost přece pracovala. Byl Štědrý večer a duší mojí táhly matné některé vzpomínky. Připomenuli jsem si své dítky. Napadlo mi, že snad právě poskakují kolem vánočního stromku nebo si hrají s jesličkami, — že snad chvílemi i na mne vzpomínají... Já už byl po večeři — prosté a všední — a neměl právě žádných přání nežli zabývati se v duchu milými obrazy, jež mne právě obletovaly, co možná nejdéle. Avšak — co nestalo se už dávno, stalo se tentokráte: víčka mých očí bezděky se zavřela a já usnul... Sen můj byl chaotickou smíšeninou skutečných dojmů právě minulých dnů a nahodilých fantazmagorií. Zpočátku se mi zdálo, že stojím —jako se dělo každodenně za dne i v noci několikrát — na stole a dívám se za lunojasné noci oknem do krajiny. Viděl jsem vše, jak vpravdě bylo: malý podlouhlý dvorek, oddělený vysokým laťovým zábradlím od velké květinářské zahrady — napravo i nalevo zahrady s ovocnými stromy — v pozadí pak pole a luka až k nádraží, asi deset minut cesty vzdálenému, a konečně nejzáze matné obrysy pahorků, jimiž jest obzor ohraničen. Vše tak jasně a věrně, jako jsem byl nesčetněkráte viděl za nejslunnějších dnů. Zdálo se mi, že se dívám bezúčelně, a přece jako bych vlastně napjatě naslouchal, neozve-li se chraplavý, někdy sípavý a dusivý, někdy pak i křečovitý kašel, jež jsem tu co noc slýchával. Konečně se kašel ten ozval — z hluboka a d z dálky. Zdálo se mi, že se vzdaluje, a přece v bezprostředně následujícím okamžiku ozval se pod okénkem a já spatřil na dvorečku velkou, ale nápadně přihrbenpu postavu v tmavém plášti a s vydrovicí na hlavě. Tvář její byla obrácena k okénku a nalézala se ve stínu; přesto zdálo se mi, že rozeznávám zcela jasně každý rys: že vidím vráskovitou tvář asi osmdesátiletého kmeta s výrazem bezměrné beznadějnosti. Vídal jsem tvář tu ze vzdáli několika jen kroků často, vlastně noc co noc, ale vždy jen buď za svitu měsíčního, nebo za tmavých nebo šerých nocí někdy při matné záři lucerničky. Muž ten pokašlávaje patroloval po celou noc po dvorku, jak mu povinnost jeho kázala. Hned první noci jsem jej z okénka oslovil a on mi odpověděl. Od té doby vyměňoval jsem s ním každé noci aspoň několik všedních slov. Vyzvěděl jsem od něho, že je starý voják, — jeden z oněch, kteří v bitvě u Lipska krváceli, a že už déle čtyřiceti roku v budově krajského soudu českolipského za noční plat několika krejcarů ponocuje. Ještě nikdy však mne trudný osud ubohé existence té nedojímal tou měrou jako právě nyní — ve snu... Zdálo se mi, že musím pro ubožáka stůj co stůj něco učiniti... Však dříve, nežli mi napadlo, jakým způsobem, změnil se obraz. Zdálo se mi, že bloudím zamženou krajinou, — kolkolem není pozorovati nežli v dáli matné siluety jednotlivých palmovitých stromů. Nechť však zaměřím tím neb oním směrem, všady mne obklopuje mrazivá strnulost. Zdá se mi, že bloudím už dlouho — strašně dlouho... Chvílemi se domnívám, že přibližuji se té neb oné palmovité siluetě; ale hned zase nabývám přesvědčení, ze jsem se snad ani o krok nepřiblížil, že se vlastně potácím kolem jediného bodu. Zmocnila se mne podivná úzkost. Bylo mi jako člověku, jenž začíná býti přesvědčen, že nebezpečí, jemuž se chtěl vyhnouti, přece jen neunikne, ale kterýž jest marným úsilím zachrániti se tak znaven, že si již jiného nepřeje, než aby bylo aspoň trapné nejistotě konec... Vtom pozoruji v dáli na obzoru světlejší nějaký bod, jako když jasnější hvězda hustou mlhou prokmitá. Bezděky dávám se tímto směrem. Náhle šlehnul přímo proti mně bílý blesk. Zaražen stanu a dívám se do dáli. Z šeré mlhy vystupují paprskovitě bledší pruhy a v několika okamžicích se mi zdá, jako bych se díval do stříbrné záplavy. Náhle vidím vše v plném stříbrosvitu a rozeznávám jeden z nejkrasších obrazů Correggiových: světoznámou Svatou noc... Úzkost má mění se v úžas. Nechápu, a přece se mi zdá, že nestojím před pouhým obrazem, nýbrž před skutečným výjevem. Chci postoupiti; leč po prvním kroku změnil se obraz poznovu. Zdálo se mi, že ubírám se za zimní noci ulicemi pražskými a slyším hlahol zvonů. Poznávám ulice a nabývám přesvědčení, že ubírám se do chrámu Svatovítského na půlnoční.	, Náhle však stojím v chrámě samém před mauzoleem českých králů. Nesčetná světla, a přece tajemné přítmí – mírný ruch a šum – velebné zvuky varhan – – vše budí v duši mé tklivé vzpomínky z dávných dob. Vtom se mi zdá, že slyším své jméno... Nechápu, kdo a proč by mne zde mohl volati; ale naslouchám pozorněji. Slyším své jméno několikrát po sobě — vždy hlasitěji – až pak konečně zaznělo jako úzkostlivý výkřik… Probouzím se – – – V prvním okamžiku jsem ani nechápal, kde se nalézám. Slyšel jsem jen zcela zřetelně zdáli temný hlahol zvonů a pozoroval, že změnilo se přítmí v měsíční přísvit. Teprve když k uchu mému zalehl i svištivý hukot větru a já si všimnul, že na protější stěně rýsuje se stín zamříženého okénka, připamatoval jsem si, kde a proč se nalézám, — za jakých okolností jsem usnul a za jakých se probouzím. Šloť patrně k půlnoci a ve městě vyzváněli na půlnoční. Vánice byla zatím ustala a obloha se vyjasnila. Měsíc, skoro v úplňku, vrhal plnou zář do cely, a svištivý vítr byl zřejmým důkazem, že panuje venku třeskutý mráz. Vše to bylo mi však pro okamžik úplně lhostejno. I podivný sen, jenž mne byl právě skoro až rozechvěl, pozbyl v bdění své tajemné moci. Zůstal jsem ležeti naznak, jak jsem se byl probudil. Občas přelétl lehýnký mráček měsíc — v cele mé se setmělo; nicméně po chvíli zavládl v ní zase dřívější přísvit. Duší mojí zavířily vzpomínky... Bylo mi nevýslovně teskno... Tak ležel jsem s otevřenýma očima po několik minut. Několikrát upřel jsem zrak i na temnou siluetu zamříženého okénka na protější stěně a jednou zvedl jsem bezděky oči i ku stropu. Však co to? V úzké prouze měsíčního světla, vnikajícího okénkem, pozoruji ve vzduchu světlejší nějaký bod. V prvním okamžiku mi nebyl skoro ani nápadný. Všimnul jsem si hojen a zadíval se zase ku stěně protější. Po chvíli — spíše však instinktivně nežli uvědoměle nebo docela s nějakým úmyslem — pohlédl jsem ku stropu poznovu. Bod zdá se býti na témže místě jako dříve: asi půldruhé stopy od stropu a skoro nad mojí hlavou. — Pozoruji jej bedlivěji a shledávám, že se matně leskne, jako když blesk měsíce odráží se od kulatého vlhkého tělíska. Zvláštnůstka ta, kterou jsem připisoval optickému nějakému klamu, nebyla by však ani nyní zaujala pozornosti mé na déle, kdybych nebyl postřehl, že matně se lesknoucí bodeček mění nejen svůj lesk, nýbrž i svou pozici. Chvílemi se mi zdálo, že leskne se i v tmavých barvách duhových a že se snižuje a hned zase stoupá kolmo do výše. Věnoval jsem zvláštnímu úkazu zbystřenou pozornost. Vztyčil jsem se, ba po chvíli i vstal. Ze strany pozorován zdál se mi býti bodeček větším a lesklejším; ale byl příliš vysoko nade mnou. Ode dveří, tudíž proti okénku pozorován, zmizel nebo jsem ho aspoň nepostřehl, kdežto —jakmile jsem se postavil kamkoli mezi okno a bod, postřehl jsem jej více nebo méně zřetelně zase. Po delší chvíli pozorování mávnul jsem rukou do vzduchu a k nemalému podivení svému pozoruji, že se leskly bodeček jednak odhoupnul směrem, kterým jsem byl rukou mávnul; ale že zároveň nápadně rychle stoupal do výše, až v přítmí zmizel. Zmizení to podráždilo moji zvědavost ve větší ještě míře. Chvíli jsem se upřeně díval na místo, kde byl zaduhovělý bod zmizel; ale když se již neobjevoval, omrzí o mne dívání konečně přece. I ulehl jsem zase jako dříve. V duchu snažil jsem se prostinký, a přece ta po úkaz ten přirozeným způsobem vysvětliti. Napadlo mi sice to a ono; leč nic mne neuspokojilo.  Přirozenoť, že zadíval jsem se ku stropu v různých intervalech několikrát; ale již jsem ničeho nepostřehl. Náhle pozoruji tajemný bod poznovu, a sice v témže asi místě jako poprvé, a mimoto – vidím zcela zřejmě, že se rychle níží. Bezděky jsem prudce vyskočil, abych se přesvědčil, co toho příčinou; ale bod zmizel v několika vteřinách týmž způsobem jako poprvé... Zasmál jsem se, a přece mi bylo — přiznám se —jaksi nevolno. Nevysvětlitelnost podivného úkazu dráždila nejen moji zvědavost, nýbrž i chorobné citlivou obraznost. Napadlo mi tak mnohé, co jsem sice ihned odkázal clo říše přeludů a pověr; ale bylo mi přece jen jako člověku, do jehož duše přes všechno vzpírání vkrádá se cosi, co není nepodobno — bázni... Věnoval jsem nyní nejen místu, kde jsem byl duhový Jod postřehl, nýbrž i místu, kde zmizel, pozornost nejbedlivější. Několikráte mávnul jsem oběma rukama do vzduchu, a vystoupil jsem i na pryčnu, bych byl místu blíže; ale nepostřehl ani nyní ničeho. I ulehl jsem poznovu a věnoval teď pozornost výhradně jen stropu nad svojí hlavou. Minuta však míjela po minutě, aniž bych byl něco zpozoroval. Náhle vidím zaduhovělý bod poznovu. Snáší se pomalu kolmo vždy níže Vyskočil jsem... Vtom pozoruji, že změnil bod svůj směr a místo kolmo dolů ze snáší se šourem směrem k okénku nad stolem. Nespouštěje z něho očí vyskočil jsem na stůl a rozžehl sirku. A teprve nyní Jsem zcela zřetelně postřehl, že to malý žlutavý pavouček soukající se střelhbitě po dlouhé šikmé pavučině od stropu k zamříženému okénku. Přirozenoť, že jsem se z celé duše rozesmál. Pavouček však zmizel a pozornost moji upoutala zasněžená krajina v plné záři měsíce. Zrak můj zakroužil po krajině a zabloudil i do dvorku před okénkem, kde ležela ve sněhu temná lidská postava. Podle pláště a vydrovice poznal jsem ponocného. Ostatního jsem se domyslil. Dle všeho byl se stařec přiblížil pod okno mé cely a buď slabostí, nebo že byl napilý – – – V mžiknutí oka otevřel jsem okénko a houknul do tiché noci. Do cely zavanul mrazivý vzduch, až jsem se zachvěl. Na mé houknutí však se nikdo neozval a postava ve sněhu pod okénkem ani se nepohnula. Co následovalo, vzpírá se líčení. Byl jsem přesvědčen, že jest ubožák buď již mrtev, nebo v nebezpečí smrti. Volal jsem, křičel a řval ale do tiché a zároveň hluché lunojasné noci... Minuta míjela po minutě. Seskočil jsem se stolu — bušil a kopal do těžkých dubových dveří — bušil a mlátil čímkoli, co mi přišlo po ruku, do stěn napravo i nalevo... Ale nic naplat!... Kolkolem není slyšeti nežli svištivý vítr – i hlahol zvonů v dáli byl už umlkl... A zase jsem vyskočil na stůl a zase — volal, křičel a řval... Chvílemi počínal jsem si jako smyslů zbavený; ale nic naplat... Kmet ve sněhu pod oknem ležel bez hnutí a nikde živá duše se neozvala. Konečně asi po půlhodině zaslechl jsem lidské hlasy a brzo poté objevil se na dvorečku žalářník. Několik slov stačilo k vysvětlení.  Žalářník s napětím veškerých sil vtáhl starce kamsi do budovy a já zůstal ve své cele zase o samotě. Zavřel jsem okno a unaven vrhl jsem se na pryčnu; ale na usnutí nebylo lze ani pomysliti. Zdřimnul jsem teprve k ránu a byl jsem mučen příšernými sny, jejichž středem byl pavouček, bez kterého byl by stařičký ponocný nejspíše bez pomoci zahynul...  
 

 

