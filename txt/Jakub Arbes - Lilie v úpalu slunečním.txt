Vždy výše nad obzor. Praha znenáhla oživuje. Někde časněji a rychleji, jinde později a lenivěji. V jedné z oněch postranních ulic Nového Města, v kterých se ruch a šum denní probouzí nejpozději, jest doposud ještě pusto. Většina výstavných, tu a tam skoro palácovitých budov, vesměs bez krámů a se zahradami, není vůbec ani obydlena. Ti, kdož v nich trávívají zimu, podzim a někdy i část jara, byli se rozejeli po světě — do lázní a na letní byty. A z těch, kdo přece zůstali, převalná většina nechvátá zrána ani do práce, aniž kamkoli jinam. Ulice ta, kterouž by bylo možno právem nazvati ulicí šťastných neb aspoň ulicí blahobytu, táhne se od jihu k severu. Jedna část její je tudíž zrána ve stínu a druhá v plném jasu slunce, které se shůry šourá vždy níže. Na blízké věži odbíjí právě sedmá hodina. Sluneční jas byl se zatím sešoural až k prvnímu patru vysokého domu s balkónem a začíná vnikati do elegantního budoáru. Záclony všech tří oken k východu jsou vytaženy. Před oběma postranními okny jsou stojany s vysokými, hustými květinami exotickými; v okně prostředním jest toliko květina jediná — lilie v plném květu. Svěží, skoro možno říci smavé paprsky ranního slunce, vnikající do budoáru hlavně tímto oknem, dodávají všemu zvláštního půvabu. Jeť to skoro s knížecí nádherou vykrášlené, přítulně vábně a poeticky konejšivé zátiší, v němž by si člověk po boku milováníhodné bytosti přál prosníti třeba... A bytost taková právě zde mešká. U prostředního okna stojí v bělostném rouše ranním mladičká ženština — sotva dětským střevíčkům odrostlá, a přece svrchovanou měrou zajímavá. Krása žen, jež básníci opěvají a malíři a sochaři vystavují jako své ideály, ovšem neimponuje každému. Kdo však má zálibu v kouzlu něžnosti, přiřknul by, i kdyby nebyl umělcem, palmu tomuto polodítěti. První pohled překvapuje jako přelud obraznosti. Člověk nevěří svým očím a bezděky mu napadá porovnání nejpřípadnější — lilie, před kterou ženské poupě právě stojí. Je to bytost, kterouž by ani nejfanatičtější realista nemohl charakterizovati vcelku případněji nežli omšeným epitetem takořka éterická. Štíhlá blondýnka s libelovitým tílkem a azurovým okem, plným nejsladší něhy. Něžná tvářinka rysů takořka bezvadné pravidelnosti, bělostná, skoro průsvitná pleť, sotva pozorovatelně zruměněná líčka a růžové rtíky — vše tak milé, vábné a smavě svůdné... A přece jest to jedna z oněch převzácných, skoro nevysvětlitelných rozmarných hříček, v kterých si příroda někdy, ovšem jen zřídkakdy — libuje. Kdyby bylo možno v tomto případu užiti nepřípadně hyperbolistického porovnání, řekli bychom: že to nepřirozený, a přece divuplný plod kopřivy a tulipánu. Otec – takořka obluda, přihrblý mrzák, pihovitý, přizrzlý a šilhavý.  Kromě toho nadutý nevzdělanec; ale jeden z oněch bezdůvodně šťastných smrtelníků, jež byla slepá Štěstěna v době národohospodářského pseudorozkvětu na počátku let sedmdesátých takořka z bídy vyhoupla na výsluní blahobytu a společenských hodností. Matka taktéž žádný, ale pražádný vzor krásy. Napohled prototyp fadesy bachraté plavovlasé matróny s bezvýrazným šedým okem, vpravdě však jedna z oněch domácích despotek, jejíž ostrý, úšklebně jedovatý jazyk takořka ani okamžik nelení. Zato dítě — jedináček a mazlíček — skoro ideál tělesné krásy a duševní dokonalosti... A připomeneme-li, že bytost ta miluje a jest vášnivě milována, a dodáme-li, že teprve před několika týdny stala se chotí vroucně milovaného muže a že je v svrchované míře šťastnou a blaženou, možno se domysliti, jaké city ji právě ovládají zde, kde byla prosnila nejslastnější okamžiky svého života. Avšak život lidský není sladkým sněním. I nejslastnější snění bývá vystřídáno okamžiky trpkosti a bolesti — někdy pomíjejícími, jindy trvajícími... A tak i tentokráte. Svrchovaně šťastná žínka právě čeká, až nadejde první trpký okamžik. Konečně se přiblížil. Dvéře vrzly a na prahu objevil se mladý, švarný, elegantní muž v cestovním obleku. Mladistvá žínka lehynce vzkřikla a letěla mu do náručí, aby se s ním — rozloučila... Však víme, jak různými city bývá loučení milujících provázeno... Navždy-li, jak trapné a bolestné city budívá div srdce nepuká... A na čas-li — na krátký, kratinký čas jen — jak sladce mučivě rozechvívá milující srdce... A právě tak podivně slastně jest dámě v náručí vroucně milovaného chotě. Sličná tvář její je tak svůdně zádumčivého výrazu, že stačilo by snad jediné slůvko růžových rtíků, by byla nevyhnutelná cesta obchodní odložena. A přece slůvka toho nepronesla. Objavši a políbivši muže svého vyvinula se mu z náručí. Ruku v ruce, oko v oku stojí oba uprostřed budoáru a žvatlají. „Jen ještě chvíli — několik okamžiků zůstaň, duše drahá!" „Není možno! Čas kvapí... Musím...“ „A vzpomínat na mne budeš, jako já na tebe... Viď že!“ „Jakž jinak!“ A zase políbení — dlouhé a vřelé, jako by se líbali naposledy, jako by se loučili navždy... A přece se neloučí na déle než na jediný den; pouze na čtyřiadvacet hodin. Na dvoře stojí již k odjezdu úplně připravený vlastní kočár, aby dovezl pána na nádraží. Kočí z dlouhé chvíle a snad i z netrpělivosti popráskává bičem, že je to slyšeti až v budoáru. Loučení však ještě trvá. „A ty, drahá, sladká duše, už se zde nějak pobav beze mne!“ šeptá mladý muž vyvíjeje se žínce z náručí. „Ach, nestarej se! Pokusím se o to... Zajedu si třeba k otci, nebo kamkoli.“ „Tak, tak jen aby se ti nezastesklo!“ „Sladce mučivé zastesknutí je také milé... Nemyslíš? Jen ty, prosím...“ A zase obejmutí a vřelé, vášnivé políbení; ale tentokráte skutečně již poslední. Manžel vyvinul se z náručí milené žínky, pokročil ku dveřím a otevřev vyšel. Žínka jej provází až na zasklenou chodbu. Vidí, jak kvapí po schodech dolů, jak chvátá přes přes dvůr a jak elegantně se vhoupnul do kočáru. Blahý úsměv uspokojení přelétl mírně zruměněnou její tvář. Vtom pobídl kočí koně— kočár se hnul. Manžel pohlédl ještě jednou vzhůru; zrak jeho setkal se se zrakem manželčiným. I on se pousmál a pokynul rukou... Vtom zmizel povoz v průjezdě. Žínka ještě několik vteřin nerozhodně postála, načež se prudce obrátila, proběhla předsíní a salónem a zadívala se odtud za odjíždějícím kočárem. Bezděky nahnula se hluboko přes zábradlí. Sličná tvář její měla výraz nejněžnějšího, nejlaskavějšího napětí. Kočár zahýbal právě kolem nároží. Manžel se ještě jednou poohlédl a spatřiv žínku na balkóně uspokojeně se usmál. Žínce nezbylo již času k jakémukoli projevu— kočár zmizel za nárožím. Zůstala nad zábradlím nakloněna jako v strnutí, dívajíc se upřeně v místo, kde byl povoz zmizel. Tvář její měla výraz mírného zklamání. Po chvíli se pomalu vztyčila a rozhlédnuvši se apaticky po pusté ulici vrátila se loudavě do salónu... Prozraďme zatím aspoň něco z minulosti mladistvé žínky! Narodila se právě v době, když otec, spekulant, nalézal se na vrcholu svého štěstí. Když vrtán železniční tunel skrze Žižkov, byl ještě při práci té prostým dozorcem dělníků; ale měl už slušné jměníčko, jež si byl prodlením asi desíti roků jako dozorce při stavbách železničních nastřádal, a uměl s ním výhodně manipulovat. Kupoval a prodával pozemky v Žižkově a na Vinohradech, čímž jest v podstatě řečeno asi všechno... V tu dobu nebylo snad v okolí Prahy a v Praze samé obchodu výnosnějšího. Kupovánoť lacino a nepoměrně dráže prodáváno. Mnohdy v několika dnech, začasté skoro v hodině vyzískáno několik set, ba tisíc zlatých. Nebyl sice jediným, ale byl jedním z prvních, kteří se toho odvážili, a nepykal toho jako skoro nikdo, kdo jednal jako on. Pamětníci dovedou o tom vypravovat historky přímo neuvěřitelné. V tu dobu nebylo totiž v Praze a snad v celých Čechách o nic taková nouze jako o lidi, kteří by si chtěli vydlužit peníze na úrok, ovšem se zárukou, ať již jakoukoli, jen když aspoň přibližně bezpečnou. Jako divém vyhrnuly se peníze skoro ze všech tajných přihrádek a skrýší. Každý druhý třetí člověk zkoušel štěstí v koupi a prodeji akcií, v účastenství při stavebních a továrních podnicích akciových atd. Snad po celé století nebylo v Čechách tolik peněz v oběhu jako na počátku let sedmdesátých. Obvyklou a mnohdy krůtě lživou frázi našich dnů: Nemám — nemáme — jsme sami v peněžní tísni — tehdá člověk skoro ani neslyšel. Neměl-li někdo, mohl míti, kdykoli se mu zlíbilo. Na sta agentů a zprostředkovatelů potloukalo se po Praze hledajíce svých obětí, tj. nabízejíce peníze na úvěr. Dobrá čtvrtina obyvatelstva buď spekulovala, neb aspoň se namáhala oblažiti se snadným způsobem — přítěží dluhů. Lidé, kterýmž by za našich dnů ani nejlakotnější vydřiduch lichvářský nepůjčil sto zlatých na úrok nejkrvavější, měli tehdá úvěr na tisíce. Následek byl přirozený. Pravda pracováno horečně; ale zároveň slavívala i rozkoš své orgie. Chlebodárce i pracovník vydělali — proč by si nepřáli? Kdo chtěl a dovedl příznivý stav věcí využitkovati, mohl tak bez velkých obtíží. Trochu odhodlanosti a ždibeček smělosti stačilo úplně. Prostředky nabízeny ze všech stran a skoro již nebylo snad ani lidí, kteří by po nich prahli. Kdo právě nebyl okolnostmi nucen, ani se nenamáhal. Na vše, i na honbu za štěstím a blahobytem, zdálo se býti dosti času. Bůže naděje usmívalo se na celé kolo. Plýtváno penězi i časem. Praha nevycházela takořka z bezstarostných radovánek, o jakých se jí po několik desítiletí ani nesnilo – – – Náhle zaburácelo cosi přes Vídeň směrem ku Praze — jako hrom zčistajasna. — Nikdo neměl potuchy odkud, proč a k jakému cíli bylo zahřmělo, a každý po Vídni papouškoval: „Krach — poprask — finanční úpadek." A kdo měl přebytečný groš, ihned jej zavlekl do bezpečí, peníze zmizely z oběhu spekulativního. „Nemám — nemáme — jsme sami v peněžní tísni!“ odpovídáno ze všech stran, kdekoli někdo žádal peněz. Nikdo se více nestyděl a neostýchal nemíti. I ti, kdož zavčas pamatovali na budoucnost, tj. možný nepříznivý obrat, a měli více, nežli potřebovali, ba zasluhovali, neostýchali se ani dost málo — nemíti. A právě v den, kdy došla z Vídně první poplašná zpráva, že národohospodářský pseudorozkvět takořka přes noc za své vzal — narodila se šťastná bytost, které jsme byli věnovali pozornost. Otec však byl už dávno na suchu. V několika málo letech byl spekulacemi vyzískal bez mála čtvrt miliónu a po celou řadu měsíců už o jiného nedbal než o zabezpečení vyzískaného. Byl spokojen s tím, co měl — uchýlil se do soukromého života a žil jen sobě a blahu své rodiny, jak čítáváme na úmrtních lístcích sobeckých šosáků. I hodností společenských, jichž byl jako každé bohatnoucí a zbohatlé individuum takořka proti své vůli a beze všeho namáhání dosáhl, vzdal se, aby mu nepřekážely. Znal život a vzájemné vykořisťování příliš dobře, než aby nebyl věděl neb aspoň tušil, jaké důslednosti bude míti finanční úpadek vzápětí. Znal bídu a provázející ji trpkosti, útrapy a bolesti z vlastní zkušenosti a snažil se nyní vyhnouti se jí třeba jako pouhému stínu. Chtěl žíti a také žil bezstarostně jenom svým choutkám a marnůstkám. Nic, pranic nemělo kaliti domnělé sobecké jeho štěstí a blaženost. S úzkostlivostí zchoulostivělého sybarity — nebo ještě správněji řečeno — senzitivního hypochondra stranil se všeho, co by mu mohlo třeba jen zdaleka připomenouti, že jest ve světě také ještě něco jiného nežli požitek a rozkošnictví. A v takovém ovzduší rostlo a vychováváno i dítě — jedináček a mazlíček — jako exotická květinka... Přímo vzorně pečováno o vše, čím by mu mohl býti život upři jemněn. Rovněž tak snaženo se vyvarovati se všemu, co by je mohlo třeba jen znepokojiti, neřkuli vzrušiti. — Otec, mimo dům nadutec, a matka, i doma dračice — nestarali se o dítě než jako o křehkou hračku, které se báli dotknouti. Laskali se s ní občas jako s holubinkou nebo koťátkem, a když si pohráli, ponechali ji péči a ochraně lidí cizích, najatých. Naštěstí byli to lidé poctiví a svědomití. Obklopeno nádherou chováno dítě jako v bavlnce a chráněno před každým zavanutím větru. Nic, pranic je nesmělo polekati, postrašiti nebo pohněvati, nic, pranic nesmělo jasnou mysl jeho třeba jen na chvíli zakaliti. I škola zdála se býti rodičům pro dítě útrapou. Dítěti najata vychovatelka a později informátoři. Naštěstí zase lidé vzorně poctiví a svědomití. Dítě nezůstalo ani okamžik bez dozoru. Na procházky voděno nebo voženo v kočáře a za společnice voleny mu jen dítky nejzvedenější. Tak dospělo dítě v pannu, aniž by se bylo seznámilo se světem a lidmi jinak nežli v přiměřené vzdálenosti. Poznalo jen příjemné a nejpříjemnější stránky života. Vzdělání nabylo ze zřídel nejryzejších a nejhumánnějších — a tak vykrystalizoval se i jasný, čistý a humánní jeho názor o světě. Byla to dívka útlá a něžná, a přece plná životní síly: veselá a smavá jako samo štěstí. Nic ji nehnětlo, nic nermoutilo. Nesplnitelných přání nějakých vůbec snad ani nepoznala. Vše kolem ní zdálo se býti stopeno v zarůžovělou mlhu. Jen zřídkakdy příjemné ovzduší pozakaleno nějakou nehodou nebo katastrofou v bezprostředním blízku; ale vždy jen dočasně, mnohdy jen na několik okamžiků. Pečovánoť i v této příčině všemožně, aby se dívka nad čímkoli ani nerozželela. Možno-li býti člověku vůbec šťastným v nejvlastnějším slova toho smyslu, byla to tato bytost — dobrá, tichá a milá, takže ani jako královna plesů nebudila závisti. Něžná její krása tělesná i duševní odzbrojovala i jazyky nejjedovatější. A k dovršení jejího štěstí stalo se, že již v prvním roce, když začala vyměňovati rodinný kruh občas za společnost širší, seznámila se v jednom plesu s mladým švarným mužem, že k němu — rovněž tak jako on k ní – zahořela upřímnou láskou a že nenaskytlo se nižádných překážek. V necelém půlroce stala se jeho choti. Jako celý její život posavadní byla i láska její smavá a rovněž takovým bylo i sladké jho manželské. Ani nechápala, jak se mohlo štěstí její takto dovršiti. Nevěděla ani, jak a co se dělo; neptala se. A když jí něco zvěstováno, naslouchala jen na půl ucha. Nepřála si jiného, než aby zůstalo vše tak, jak právě bylo... Otec ovšem věděl všechno, čeho bylo třeba. Věděl, že provdává dceru za muže nehrubě mohovitého, poněvadž jest zděděný majetek jeho — vápenné lomy nedaleko Prahy — zadlužen, ale věděl, že to muž rázný, přičinlivý a v záležitostech svých obeznalý, takže nebylo žádné pochybnosti, že závod svůj přivede dříve nebo později k utěšenému rozkvětu. Svatební smlouva uzavřena s chladnokrevnou rozvahou jako kterýkoli jiný obchod. Otec zaručil přiměřené věno s obvyklou u opatrných lidí jeho rázu výhradou, že bude vyplaceno po pěti letech; nastávající zeť se s tím spokojil – – – Sňatek odbyt bez hluku. Mladí manželé zůstali v domě, v němž se byla nevěsta narodila a posavadní život svůj strávila, kdežto otec a matka odstěhovali se do jiného svého domu – – – Všechny tyto všední změny provedeny bez jakékoli závady. Mladistvá žínka byla svrchovaně šťastnou, až konečně — první, ovšem jen dočasné rozloučení… Vrátivši se z balkónu do salónu mladistvá žínka bezděky se zastavila před fotografií svého manžela v životní velikosti. V prvním okamžiku se jí zdálo, jako by se na ni z obrazu dívala tvář pozamračeně roztruchlená, ale hned nato poznala, že to pouhý optický klam. Popošla blíže. Mužný, a přece přívětivý klid manželovy tváře, obzvláště sebevědomý výraz očí, působily na ni konejšivě. Usmála se mile a uspokojeně. „Ach, jak ty jsi dobrý a přelaskavý!“ zašeptala. „Ani bys snad nedovedl pozamračit se, když se na tebe dívám – –“ Bílou ručkou přejela čelo a oči a zase se zadívala na obraz... Svrchovaně blažený úsměv pohrával jí chvíli kolem korálových rtíků. Náhle se prudce pohnula, jako by si byla něco důležitého připomenula. Rychle jako laňka vyběhla na balkón a zadívala se upřeně k nároží, za kterým byl před chvílí zmizel povoz s manželem. Podepřevši se pohodlně o zábradlí, dívala se směrem tím napjatě po několik vteřin, načež se zase vztyčila a zrak její zakroužil po ulici. Byla doposud ještě liduprázdná a jenom ze sousední, živější ulice zaléhal sem slabě ruch a šum pouliční. Mladistvá žínka zdála se pozorně, ba napjatě poslouchati. Ale nenaslouchala; duch její dlel jinde... Před duševním zrakem jejím se vyhupovaly kaleidoskopické obrazy nádražní, jak jí byly utkvěly v paměti od poslední cesty, podniknuté ještě s rodiči... Nyní však byly obrazy ty oživeny bytostí nejmilejší. Vidí manžela, jak přijíždí k nádraží, jak se elegantně vyhupuje ze zastavivšího se povozu, jak ubírá se ku kase a odtud skrze restauraci na perón... Vtom pohodila lehynce hlavou, jako by se byla přistihla při bláhové myšlence, rozhlédla se plaše po ulici, a když byl zrak její ještě jednou utkvěl trvaleji na nároží, za kterýmž byl povoz s manželem zmizel, vrátila se zase loudavě do salónu. Několikrát přešla volným krokem po salóně, a spustivši se pak lehce do lenošky, zadívala se v neurčité prázdno. Duší její kmitaly matné všední vzpomínky, mezi kterýmiž jako jiskérky mihaly se jasnější představy, připomínající dočasně ztraceného manžela a působící tudíž jaksi žhavěji, skoro možno říci sladce mučivě. Bylo jí jako dobrým dětem, když jim někdo před jejich očima založí kamsi nejmilejší jejich hračku. Vědí, že ji zase dostanou; vědí, že by si ji mohly samy vyhledat; ale přece čekají — nečinně a možno-li tak říci: oddány v nezbytnost... Mladistvé žínce napadá to i ono. Myslí, že by bylo nejlíp zajeti si zejtra časně zrána na nádraží a vyčkati návratu manželova. Ale hned jí zase napadá, jak asi stráví den a noc bez něho... Skoro se jí zdá, že se jí již nyní pozastesklo, ačkoli neví, po čem, a nutí se mysliti přitom na manžela... A po chvíli zase vzpomíná na věci všední a nejvšednější z minulého dne nebo z minulosti vůbec. Připomíná si tu a onu přítelkyni a přeje si, kdyby ji ta neb ona náhodou navštívila nebo nebylo-li by lépe navštíviti — třeba jen na chvíli — odpoledne nebo až kvečeru některou z nejdůvěrnějších, nejmilejších... A při tom všem dobré, věrně oddané duši té ani nenapadá, že poprvé v životě svém jest naprosto volná — svrchovanou paní své vůle... Poprvé v životě svém jest bez dozoru; poprvé může, co nikdy nemohla... A přece jí ani nenapadá, že by mohla něco chtíti, čeho doposud nikdy nechtěla, tak mocným je zvyk šťastných a spokojených... Ostatně — dopoledne jest obvyklé... Trávíváť je zpravidla o samotě. Manžel bývá zaměstnán a mimo dům; jen odpoledne a večer trávívají pospolu... A mladá žínka pomalu se zvedá a loudavě vchází do budoáru. Rozhlédnuvši se zde přistupuje k prostřednímu oknu, a diva se chvíli na ulici, pak na lilii, — a co se jí dopoledne snad ještě nikdy nestalo — pozivuje... A z budoáru loudá se do salónu a odtud do ložnice a z té do jiných komnat, až octla se zase v budoáru, kde usedá na divan a zapřádá se v upomínky. Po chvíli však vstala a přiblíživši se k elegantnímu etažéru s knihami vytáhla jednu a vrátivši se k divanu usedla a začala čísti. Nečtla však než asi čtvrt hodiny. Ruka s knihou klesla do klína, hlavinka se klonila k prsoum a myšlenky rozletěly se zase volně. Nač myslila a nač vzpomínala, skoro jest lhostejné neb aspoň všedně titěrné. Po několika minutách opět se zvedla a opustivši budoár loudala se z jedné komnaty do druhé, až jí napadlo změniti, jako činívala v době té vždycky — toaletu. Převlekla se tentokráte bez cizí pomoci v elegantní šedý šat letní, v němž bělostná pleť tváře a rukou obzvláště příjemně působila. Vrátila se do budoáru, přistoupila k prostřednímu oknu a zadívala se na ulici, v kteréž teprve nyní ranní tuch oživoval. Slunce bylo se zatím už dávno vyšouralo nad protější domy a vrhalo zlatou zář plným oknem do budoáru. Lilie, přes kterou se mladistvá žínka dívala do ulice, byla již asi hodinu v plném, ovšem ještě matném žáru slunečním; ale okraje květu byly již přece mírně ožehnuty. Náhodou utkvělo i oko mladé žínky na květu a postřehlo tuto změnu. „Ach, dnes asi bude parný den,“ pomyslila si. Bezděky nadzvedla kořenáč s květinou a bezmyšlenkovitě se rozhlédla. „Někam do stínu!“ zašeptala, a rovněž tak bezmyšlenkovitě, jako se byla rozhlédla, loudala se do salonu a postavila květinu do jediného prázdného okna k západu obráceného. Současně vyhlédla oknem a zrak její zakroužil po schodech na dvůr a v několika dalších vteřinách prostorné zahrady za dvorem. Bez rozmýšlení opustila salón, seběhla kvapně po schodech na dvůr a v několika dalších vteřinách byla v zahradě — v milém každodenním ranním svém útulku za pravých letních dnů, v němž byla již tolik blahých hodin prožila a prosnila. Procházela se, trhala kvítí, bzučela si nějakou písničku nebo mluvila polohlasitě sama k sobě nebo k některé květině neb i k některému broučku, na němž zrak její utkvěl. Bavila se nejprostším, nejdětinnějším způsobem. Hrála si i na sladce mučivé okamžiky loučení, ba i na bytost nejmilejší skoro pozapomněla. Chvílemi se jí zdálo, že se zanedlouho, nejdéle do poledne vrátí — že se vrátit musí... Ale nevrátila se... Když nadešlo poledne, zasedla mladá žínka za stůl jen s obstarožnou guvernantkou. Oběd minul obvyklým způsobem, ale fádněji než jindy. Mladá paní častěji a trvale se odmlkala — stará, věrná družka marně se namáhala rozpřísti hovor živější a posléze se nudila i ona. Asi o druhé hodině byla mladá žínka zase o samotě. Prošla se v zahradě, proloudala se několikrát všemi komnatami — snažila se čisti nebo nějakým jiným způsobem čas si zkrátiti. Ale všechno ji dříve nebo později omrzelo — dlouhá chvíle hlásila se ku svému přirozenému právu. „Ech, zajedu si k rodičům na návštěvu!“ rozhodla se konečně. A bez odkladu dala rozkaz, aby kočí zapřáhl. Zatím jala se upravovati svou toaletu pro vycházku – a jak u dam jejího druhu skoro ani jinak býti nemůže – dříve, nežli byla hotova, stál ve dvoře lehký, otevřený kočár připraven. Loudavě sešla po schodech do dvora a váhavě, jako by i nyní ještě byla na rozpacích, má-li či nemá-li odejeti, vsedla do kočáru. „K rodičům!“ velela po chvíli. Koně mírným poklusem se hnuli. V necelých pěti minutách zastavil povoz před třípatrovým domem na Staroměstském náměstí. Domovník zahlédnuv oknem známý povoz, pospíšil před vrata a zvěstoval, že panstvo před čtvrthodinou vyjelo — buď do Stromovky, nebo kamsi na návštěvu. „Do Stromovky tedy!“ kázala mladá žínka úsečně. Hned nato ujížděl povoz poklusem naznačeným směrem. Ve čtvrthodině byl v stinném stromořadí bubenečského parku a v několika minutách projel obvyklou promenádní cestou. Návštěva vábného parku i restaurační zahrady nebyla ještě četná. Buď že bylo ještě příliš časně, buď odstrašovalo od návštěvy doposud panující vedro... Dvakrát projel povoz parkem. Avšak po panstvu, po rodičích mladistvé dámy, nikde ani památky... Chvíli byla na vahách, má-li či nemá-li zůstati, nebo co počíti — kam zaměřiti?... Náhodná vzpomínka však rozhodla. „Víš, kde jsou naše vápenice?“ optala se kočího. Kočí přisvědčivě přikývnul. „Zajeď tam!“ kázala. Po chvíli ujížděl již povoz naznačeným směrem — nazpět ku Praze a později Prahou	 Mladá žínka bavila se zatím ledabylými vzpomínkami. Panující právě vedro působilo na ni sice jaksi skličujícně, nicméně milé vzpomínky ji zase osvěžovaly. Několikrát ji také napadlo, proč že vlastně jede bezúčelně v místa, kde posud ještě nikdy nebyla a jižjiž chtěla dát rozkaz, aby kočí obrátil... Ale v bezprostředně následujícím okamžiku zase na tento svůj úmysl zapomněla... Tak projel povoz Prahou a ujížděl dále dlouhou třídou předměstskou směrem jižním. K západu poněkud již nachýlené žhavé slunce pralo nyní do kočáru pouze ze strany a činilo tak jízdu snesitelnější, skoro příjemnější. Zanedlouho kmitly podle vozu poslední domy předměstské: povoz octnul se na erární, pouze štěrkované silnici, a kotouče prachu vzdouvaly se za ním. I nyní jel chvílemi poklusem, chvílemi tryskem — dle toho, jakou byla cesta — Mladá žínka doposud ještě se bavila milými a osvěžujícími vzpomínkami, nevěnujíc skoro ničemu kolem pozornosti. Jen někdy utkvěl zrak její maní na zaprášeném stromě nebo na hromádce štěrku nebo některém chodci, kolem něhož povoz právě kmitnul — ale hned zase zabývala se představami nepoměrně přívětivějšími nežli nehrubě lákavými obrazy, jež se nahodile naskytaly v jízdě po zaprášené silnici za parného a skoro až skličujícího odpoledne letního. Po několika dalších minutách zahnul povoz z erární silnice na silnici okresní. Ujížděje pak ve velkém oblouku podle stinných zahrad směrem jihozápadním, projel vbrzku i malou, přívětivou osadou s několika letohrádky a hned nato pod vysokým železničním mostem. Náhle octnul se na hrbolaté vozové cestě, po které zpravidla a zřídkakdy jezdívají jen vozy nákladní, a začal se nápadně kodrcati, čímž mladá dáma ze svých vzpomínek vyrušena. Bezděky pohledla před sebe; leč žhavé paprsky slunce šlehly jí přímo do očí. Rozhledla se tudíž kolem opatrněji. Přímo před ní rozkládá se pitoreskní údolí, nad kterýmž se vznášejí kotouče bělavého a našedlého kouře, jenž místy i v nížině se plouží. V prvním okamžiku se jí zdá, jako by se byla octla ve vyprahlé poušti — tak podivně působí krajina v slunečním úpalu. Po levé straně vystupuje sice táhlá vršina s mírným svahem a vede po ní hadovitě bělavá silnice s řídkým stromořadím vzhůru. Podle silnice střídají se žlutá pole s tmavým zelenem stromů nebo zprahlými pastvišti. Po pravé straně však táhne se dlouhá řada homolovitých a kuželovitých vršin — tu a tam kolmé stěny skalní, jinde roztrhané vápencové skály s nepatrnými trsy bodláku a jiných skalních rostlin. Středem údolu vine se potůček. Tu a tam podle jeho břehu lučinka nebo políčko, jinde roští nebo osamělý zakrnělý stromek... Ale vše: skály i hrbolatá kamenitá cesta vozová, i pěšinka podle potoka, stromy, keře i luční květiny, tráva i bodlák trčící z hromad kamení smutně do výše — vše jest pokryto bělavým, našedlým a zažloutlým jemným prachem a činí dojem ve svrchované míře skličující. Mladistvé dámě ouží se bezděky srdce. Chaos myšlenek zavíří jí hlavou, a přece nepřemítá, neuvažuje; oddáváť se jen prostému, a přece hlubokému dojmu. Povoz jede sice po klikaté cestě pomaleji a opatrněji, ale kodrcá se vždy více. Každou chvíli mění smutný údol svou fyziognomii, a přece působí vždy truchlivěji. Náhle kmitnul po levé straně zelený pruh, jenž se šíří — úbočí jest zalesněno. Po pravé straně však strmí vzhůru lysé, různě rozryté, rozpraskané vápencové skály, táhnoucí se dále na západ v stejné příkrosti jako mírně nakloněná skalní bašta. A povoz jede právě chvíli ve stínu podle těchto skalních stěn. Mladistvá dáma bezděky pohledla vzhůru a zachvěla se. Takořka nad hlavou visí jí zašpičatělé skalní výběžky nebo trčí proti ní rýhované plochy vápencových lomů... Jest jí jako člověku, dívajícímu se ze závratné výše do hluboké propasti — tak podivně působí zdola vysoko k obloze strmě trčící různotvaré a různobarvé šedavé skály — divže dívajícího se závrať nepojímá... Vtom zaduněla nablízku hromová rána. Koně se vzepjali — povoz se zastavil. Po tváři mladistvé dámy kmitlo mírné leknutí. „Co to?“ optala se úzkostlivě, vztyčujíc se. „Ach nic!“ odtušil kočí zdržuje vzpínající se koně, aniž se byl poohlédl. „Nejspíš tu někde nablízku skály trhají…“ Po chvíli, když se koně ztišili, přece se poobrátil řka: „Není snad libo vystoupiti, milosti?“ V povoze stojící dáma byla okamžik na vahách; nato se ruče sehnula, a otevřevši si sama dvířka, vyskočila graciózně z povozu. „Zůstaň zde!“ kázala kočímu. „Poohlédnu se v okolí sama.“ — Loudavě popošla dále podle strmých skal asi třicet kroků a zabočila kolem skalního výběžku ze stínu v plný sluneční jas. Žhavé paprsky slunce ji na okamžik takořka oslnily. Přimhouřivši oči zastavila se. Teprve po chvíli pomalu zase oči otevřela a rozhlédla se opatrně kolem. Přímo před ní rozkládá se hrbolatá skalní kotlina v šíři a déli asi tří set kroků. Po pravé i levé straně trčí k obloze lysé skaliny; střed mírně stoupá a pozadí ohraničuje strmá, pitoreskně rozrytá skalní stěna, nad kterouž viděti slunce jako žhavou kouli, hrozící každým okamžikem svaliti se dolů. Nížina je křížem krážem rozryta stopami kol, sbíhajícími se nejníže k vozové cestě, po které byla dáma přišla. Tu a tam viděti nahodile nebo homolovitě narovnané hromady kamení nebo prsti; ale vesměs zažloutle šedé nebo špinavě bělavé. Nade vším vznáší se za panujícího právě bezvětří kotouče bělavého kouře vzhůru k obloze, kde se rozptyluje. Opodál po pravé straně valí se kouř z prohlubiny jako z podzemní výhně a zahaluje v tomto směru celé pozadí, z něhož vystupuje chvílemi jen krkolomná stezka, vedoucí hadovitě po úbočí skaliny vzhůru. Celek působí skličujícím dojmem. — Kamkoli oko pohlédne, všady vyprahlá poušť. Jen tu a tam lze postřehnouti zakrnělé trsy nějakých rostlin nebo bodlák a jinou nějakou skalní travinu; všechno — poprášeno, odporně pobláceno... Zběžně a povrchně rozhlédla se dáma kolem a nemohla se ubrániti pocitu nevysvětlitelné tesknoty. Přesto postoupila, vlastně vystoupila po nejbližších stopách vozové cesty výše. Rozhled byl volnější. Postřehla mělké i hlubší prohlubně — napravo patero vápenných pecí, nalevo cosi jako zděnou, vlastně jen z narovnaného kamení zbudovanou boudu s několika nakloněnými prkny místo střechy — v pozadí pak pustý skalní lom, vrhající ku pravé straně dlouhý stín. Kolkolem hluboké ticho a nikde živého tvora. Loudavě vystoupila ještě výše... Náhle zase couvla. Zrak její byl v pozadí nalevo postřehl v roklině skalní skupinu mužů — stojících nebo sedících... Nespatřila však více nežli do hnědá sluncem ožehnuté, drsné a zdivočilé tváře a cárovitý šat... Bezděky zahnula napravo a rychle, jako by prchala před nevlídným obrazem, zaměřila napravo směrem k brlohovité chatě. Vidí chatu vždy zřetelněji... Okna, vlastně pouhé díry do zdi — dokořán otevřené dvéře — začmoudlý plechový komínek nad prkennou střechou — vůbec obydlí nejbídnější — A přece na nic nemyslí; myšlenky její jsou jako zaklety. Jenom neuvědomělá stísněnost ouží jí prsa... Vtom zase stanula. Pozorujeť, že z komínku chaty začíná se vznášeti vzhůru modravý kouř a že z pozadí chaty vyběhlo děvčátko — hnědé, skoro cigánské pleti — ale že hned zase kdesi v prohlubině zmizelo... Vtom vzrušeno ticho zvonivým dětským smíchem. Tři jiné děti — dva hoši a děvčátko — běží touže cestou jako děvče právě zmizelé... A všechny rovněž tak opáleny, bosy a v hadrech. Sotva však se objevily, již zase zmizely a jenom dětský smích — buď svěže, nebo přitlumeně — zaznívá z místa, kde byly zmizely... Kvapně, a přece bezmyšlenkovitě popošla dáma k brlohovité chatě před otevřené dvéře a bezděky nahlédla dovnitř. V prvním okamžiku se jí zdálo, jako by se dívala do čiré tmy; po chvíli však postřehla v pološeru přece nábytek: stůl, lože a několik stolic. Však dříve, nežli zpozorovala, že ze všech koutů zeje bída v nejděsnější své podobě, byla vyrušena. Z pozadí chaty vystoupila, lidská postava: žena asi padesátiletá, držící v náručí několikadenní dítě, zavinuté v hadrovitou peřinku... Žena je vyhublá, skoro kost a kůže — nemá na sobě než záplatovanou režnou kytlici; špinavá košile je porozhalena důkaz to, že byla žena právě dítě kojila... Zhlednuvši mladistvou dámu zarazila se... Drsná, skoro ohyzdná a do hnědá, osmahlá tvář její s nápadně vysedlými lícními kostmi jeví rozpaky. Jen šedé, obyčejně bezvýrazné oko leskne se tentokrát skoro úšklebnou zvědavostí. „Vy tu zůstáváte, matičko?“ optala se dáma vlídně. „Tu, tu!“ zahuhňala žena a škubla zlostně povrnívajícím dítětem, jako by je chtěla prudkým pohybem přiměti k tichu. „A jste tu, prosím vás, spokojeni?“ optala se dáma. Žena vypoulila na ni bezvýrazné své oči a kolem pouvadlých rtů pohrálo cosi jako úšklebek. „To jen — kdyby těch cikáňat nebylo!“ zaskuhrala. „Člověk je jako na obrtlíku — ani do lomů nemůže, aby ňáký ten krejcar přivydělal…“ „Vy tedy také v lomech?“ vpadla, dáma úsečně. „Ach božíčku!“ huhňá žena. „To tak — aby člověk – Ech! Jen ta cikáňata... Pět krků — a hlad — a muž jako vlk — za všechny by pojed...“ „Muž váš tu někde pracuje?“ ozvala se zase dáma. „Hu — tam v lomech,“ zahuhňala žena přikyvujíc. „A hlídá tu i v noci... A tak máme taky kde přespat — tuhlenc...“ A ukázala jednou rukou k brlohovité chatě. Dáma se tam poohlédla. Vtom vzedmul se lehký větřík a zavál k chatě kotouč čpavého kouře od pecí. Dáma se mírně rozkašlala. „A pán sem dojíždí — často?“ optala se po chvíli. „Pán — pán,“ opáčila žena, jako by nechápala, a po krátké pomlčce dodala: „Ani nevím, kdy — milostpán... To jen pan direktor... My tu jsme už přes patnáct roků — já i můj... A milostpán direktor peníze někdy jen posílá, když – –“ „A mnoho-li, prosím vás?“ vpadla dáma. Zena pokrčila ramenoma. „Mnoho-li tedy vám — vašemu muži?“ „Nám — muži?“ opáčila žena a váhavě dodala: „Můj má šest a — já, když v lomech nebo jakstaks— tři šestáčky denně. “ „A ti ostatní?“ „Och, ti j en čtyry, pět—jak kdo, je... Já a můj máme — zaplať pánbů — nejvíc... A kdyby tak už teď některé cikáně — to by nám bylo hej!“ Dáma se bezděky poohlédla. V pozadí — asi deset kroků za ní stála všechna cikáňata — rozedraná, bosá a s výrazem připitomělé zvědavosti ve snědých tvářích. Vtom zazněl odkudsi za dětmi táhlý, nesrozumitelný výkřik. „Co to?“ obrátila se dáma k ženě. „Ach, to někdo na někoho v lomech volá, aby dal pozor...“ „A proč— proč?“ táže se dychtivě dáma. „Nejspíš tam mají někde ještě nevypálenou ránu...“ Vtom houknutí opětováno a hned nato bylo dosti zřetelně slyšeti i slova „Francku — pitomče!“ Dáma i děti obrátily se směrem, odkud byly houkavé výkřiky zazněly; ale neviděly nežli skalní stěnu v pozadí — dělníci byli v roklině. Chvíli setrvali všickni v mlčení; jen dítě v náručí ženy povrnívalo... Vtom zaduněla v lomech hromová rána, provázená rachotem řítícího se kamení. „Nu — však jsem věděla,“ připomenula huhňavě žena... Dříve však, nežli dořekla, zaduněla podobně rána druhá, načež se v lomech i před chatou rozhostilo hluboké ticho. Po chvíli zazněl však z lomů mírný ruch a šum, jako když několik osob kamsi chvátá a živě hovoří. Hned nato objevil se na skalním výstupku před lomy nějaký muž, a houknuv cosi směrem k chatě, začal kývati rukou. Všechny čtyry děti daly se do běhu směrem k lomům. I žena s nemluvnětem v náručí pokročila; ale hned zase zůstala nerozhodně státi. Skalák na skalním výstupku kýval však dále. Žena porozuměla... Chvátala za dětmi... Dáma zůstala několik okamžiků před chatou sama; poté i ona následovala loudavě ženu. Bylo jí tak podivně, že sama ani nechápala, proč tak činí. Z lomů zaznívaly vždy zřetelněji lidské hlasy; ale přece ještě nesrozumitelně. Bezděky zrychlila krok a v několika vteřinách stanula na témže skalním výstupku, z něhož byl skalák před chvílí zmizel a — zůstala jako strnulá. Spatřilať před sebou skalní prohlubeň — zčásti ve stínu, jejž vrhala skalní stěna v pozadí, zčásti pak v plném jasu slunečním. A právě v místě, kam perou ještě žhavé paprsky sluneční, stojí kolem několika balvanů a nesčetných kamenů, jež se byly patrně před chvílí ze skalní stěny zřítily, — skaláci a skalačky... Někteří živě gestikulujíce něco si povídají, jiní stojí v němém úžasu nebo tupém leknutí. Žena s nemluvnětem v náručí klečí u jednoho balvanu — děti její stojí opodál – – a pod balvanem leží naznak asi šedesátiletý muž. Osmahlá, hustým plnovousem zarostlá tvář drsných tahů jeví zděšenost... Ústa jsou pootevřena — oči do prázdna k azurové obloze upřeny... Pravá, v pěst zaťatá ruka je nad hlavou přikrčena — prsa a levá ruka jsou pod balvanem, za kterým vykukuje bosá noha... Dámě se zatajil dech... Poprvé v životě svém vidí obraz, o jakém se jí doposud ani nesnilo... Chvíli stojí bez hnutí upíraje zrak svůj neodvratně na tvář skalákovu. Slyší sice i hlasy, ale nerozumí než jednotlivým slovům nebo kusým, úryvkovitým větám. Do prázdna vytřeštěné oči skalákovy v plném jasu slunečním působí na ni příšerně... A přece nechápe ještě úplně, co a jak se bylo vlastně asi zběhlo. Vtom se nad hlavou skalákovou přikrčená ruka křečovitě natáhla — v pěst zaťatá dlaň se otevřela a zmodralé rty zbarvily se krví... „Mrtev!“ vzkřikl kdosi ve skalní prohlubině. Dáma na skalním výběžku zaúpěla a zavrávoravši potácela se nazpět k brlohovité chatě a odtud k vozové cestě, kde čekal její povoz. Vstoupila do vozu za přispění kočího. „Domů!“ bylo vše, co mohla chvějícím se hlasem pronésti. Schoulivši se v koutku povozu, zastřela si oběma rukama tvář. Povoz se hnul. Co dělo se v něžné duši její, vzpírá se líčení. Původně jen v hrubých rysech zachycený obraz bídy lidské a děsného neštěstí rozpřádal se ve výhni obraznosti vždy barvitěji a plastičtěji. Chvílemi se jí zdálo, že není ani možno, aby příšerný obraz poslední z paměti její kdy vymizel. A přece — splývalo hned zase vše jako v mlze a chaotický vír citů a myšlenek sbíhal se v bezměrné, a přece jaksi temné lítosti. Nemajíc pro nic kolem sebe smyslu ani nepozorovala, že ujíždí povoz jednak poklusem, jednak i úprkem, a vzpamatovala se poněkud, teprve když zastavil ve dvoře rodného domu. Namahavě vystoupila a potácivě ubírala se do bytu. Avšak i zde pronásledovaly ji obrazy, jichž byla očitou svědkyní. A když pak nadešla noc, působily příšerněji nežli za dne... Několikrát se hořce, usedavě rozplakala. Ale i pláč neměl zpočátku dostatečně konejšivé síly, až posléze místo někdejší svrchované blaženosti zaujal pocit soustrasti. Přesto po celou noc ani oka nezamhouřila a s horečnou nedočkavostí očekávala návrat bytosti nejmilejší. Očekávalať od ní, když ne spásu, tedy aspoň úlevu pro přeubohé tvory, jichž krutý osud byla před několika hodinami takřka proti své vůli poznala, a palčivá bolest duševní rozplynula se v pocitu elegické útrpnosti. Konečně se dočkala — manžel se na úsvitě vrátil. Pospíšila mu do salónu v ústrety. „Probůh, co se stalo?“ zvolal choť, zděsiv se jejího vzezření. „Nic, nic, duše nejdražší!“ zaúpěla a padnuvši mu do náručí skoro šíleně jej zlíbala — Vyměnivše několik všedních dotazů a odpovědí, usedli podle sebe na pohovku poblíž okna, do něhož byla žínka po odjezdu manželově postavila lilii z budoáru, aby si pověděli, jak strávili první den svého rozloučení... S udivením, a přece s mužným klidem naslouchal manžel trhanému vypravování své choti, a teprve když končila, jevila tvář jeho útrpnost. „A viď, duše drahá,“ končila žínka s nejněžnější, nejdojemnější prosbou, „že na ubožáky ty nezapomeneš?“ „Nikdy!“ vpadl manžel s přívětivou ochotou. „A že učiníš vše, aby byl trudný osud jejich aspoň snesitelným!“ doložila žínka náhle radostně. Tvář manželova se zachmuřila. „Milerád, duše nejsladší,“ odpověděl měkce. „Ale není možno…“ S úžasem zadívala se mu žínka do očí. „Není možno!“ opakoval manžel pokrčiv ramenoma. „Konkurující s námi závody stlačily mzdu na minimum. Nemůžemeť skoro ani závoditi...“ „Ale vždyť snad otec můj —“ namítla s chvějícím se hlasem žínka. „Ani otec nemůže pomoci, duše nejmilejší,“ odtušil manžel temně. „Čím jsme — děkujeme právě zuboženosti oněch ubožáků... Otec tvůj — odpusť, že prozrazuji, co ti mělo zůstat tajno — jest na mizině...“ Žínka se prudce vztyčila. Chtěla vzkřiknout, ale hlas jí vypověděl službu. Jen vytřeštěný zrak její zakroužil po salóně a utkvěl na okamžik na lilii v okně... Nepostřehla ani, že jest květ lilie pouvadlý — patrně úpalem slunečním sežehlý... Zavrávorala a s temným výkřikem sklesla vztýčivšímu se manželi do náručí. Sluneční úpal společenských nepoměrů byl sežehl i ji — lilii duší a srdcem...  
