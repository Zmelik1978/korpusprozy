Už tomu tak asi třicet nebo více let, co jsem četl první povídku o umělci, který po bezměrném zápase s nepříznivými poměry vytvořil konečně dílo prvního řádu, dílo epochální. Přirozenoť, že děj i mnohé podrobnosti povídky míhají se v paměti mé již jen jako v mlze. Přes to pamatuji se zcela dobře aspoň na některé význačné momenty. V povídce vypravováno totiž o chudém malíři, který se byl s veškerou svou vroucností zamiloval do čarokrásné šlechtičny a zvoliv si tvář její za model k obrazu Mater Dolorosy, po léta marně se snažil vdechnouti v okouzlující tahy obrazu zbožňovaného idolu výraz oduševnělé vroucnosti, ideální lásky a bezměrné bolesti. Duševní zápas umělcův líčen byl podrobně, a právě tato partie povídky, skytajíc přibližnou možnost ponahlédnouti do tajův uměleckého tvoření, nezůstala na mne bez hlubokého dojmu. Dle všeho líčil vypravující dosti dovedně a přirozeně neb aspoň v jisté míře přesvědčivě. Pamatuji se, že při čtení přál jsem duševně trýzněnému umělci z celé duše, aby byl krutý jeho zápas korunován úspěchem — a když se konečně tak stalo, že pocítil jsem zvláštní druh uspokojení přes to vše, že umělec docílil úspěchu toho — na útraty vlastního svého štěstí jako člověk. Co vše a jakým asi způsobem bylo o osudech okouzlujícího modelu vypravováno, nevím; pamatuji se jen, že umělec vystihnul oduševnělý ideální výraz v tváří své milenky teprve v okamžicích, když umírala, — a když pak výraz ten šťastně vkouzlil na svůj obraz — v zoufalém hoři nad úmrtím zbožňované milenky vlastní rukou obraz svůj — zničil. Dle všeho byla to jedna z oněch romanticko-erotických povídek, jakýmiž před půlstoletím a dříve mnozí cizozemští novellisté dobývali sympathie svých — čtenářek. Pravím — čtenářek! neboť — čtenářův povídek, novel a románů bylo i tehdá právě tak málo jako za našich dnů. Moderní i pseudomoderní autoři snaží se ovšem již dosti dlouho získati pro své plody také větší počet čtenářů dospělých; ale — marně... Čtenář, obzvláště u nás v Čechách, má — jak tisíceré doklady dosvědčují — zcela jiné starosti, než aby mařil čas čtením povídek vůbec. Na nejvýše sáhne po románu sensačním nebo po povídce, kterou mu reklama do rukou zaeskamotuje, nebo si konečně i koupí za několik feniků — německý překlad — nebo si vydluží český — některého, buď již dávno proslaveného nebo nejrafinovanější reklamou teprve se proslavujícího díla cizozemského... My čeští povídkáři jsme tudíž doposud odkázáni hlavně na čtenářky a na dospělou nebo dospívající mládež, kterýmž jest, jak přirozeno, erotika tak skoro jako alfou a omegou všech snů a přání — pro něž vypravování neerotické nemůže míti valné zajímavostí. Přes to vše vypravuji neerotický případ se vzdorovitou zpupností člověka, kterémuž na tom pranic nezáleží, bude-li někdo naslouchati čili nic. A začínám právě tak — jak asi skončím: bez jakýchkoli ohledů na vkus, zálibu a módu kohokoliv — prostě a střízlivě jako pedantický umíněnec. Před několika lety byl jistou korporací vypsán konkurs na monumentální jízdeckou sochu svátého Václava, na jejíž provedení určen také náklad díla takového důstojný. V konkursu uvedeny byly také v ohledu řemeslném obvyklé podmínky: v jakých rozměrech mají býti model i socha provedeny, kde má býti socha postavena atd. Nebylo sice poprvé, co jsem si takového konkursu povšimnul. Ale tentokráte — zajisté jen náhodou — zavířily hlavou mojí všelijaké myšlenky. Napadloť mi, kolík set konkursů podobného druhu bylo pouze u nás v Čechách již vypsáno; kolík tisíc výtvarných umělců se jích súčastnilo, aniž by se jim bylo podařilo získati kterékoliv z vypsaných cen, neboli jinými slovy: kolík let života lidského bylo tímto způsobem pouze jen u nás v Čechách — proexperimentováno. A věru, přímo s úžasem připomenul jsem si neobyčejnou trpělivost a sebedůvěru, s jakou celá armáda výtvarných i jiných umělců takovýchto konkursů se súčastnila a doposud účastní. Soudím-li dle výsledkův, nemohu jinak, nežli srovnati takovéto konkurování v jisté míře — s loterií. Vsaď! Možná, že vyhraješ. Pokus se — možná, že se talent tvůj osvědčí, nebo že se na tebe štěstí usměje!... A podaří-li se ti pokus jen jednou, můžeš zajásat. Oči celého českého světa neb aspoň interessentův budou na tebe obráceny. Jméno tvoje zavíří veřejností a uznání a snad i mimořádné odměnění talentu tvého nemůže zůstati bez prospěšných pro tebe následkův... Než vším tím na podstatě věci pranic se nemění. Z desíti, po případě dvaceti a více konkurentů zvítězí zpravidla jeden nebo dva, nebo tři... Ostatní pracovali na zdař bůh — a mohou se utěšiti nadějí, že podaří se jim snad po druhé, vůbec někdy jindy... Obyčejně, byť i ne vždy — zvítězí talent nejvýznačnější a práce relativně neb absolutně nejdokonalejší. Umění milovné obecenstvo — u nás ovšem jen pouhá hrstička — zajásá, vítěz si zamne spokojeně ruce, a — ti ostatní mohou závistí, lítostí a vůbec s jakýmikoliv jinými příjemnými pocity hrýzti své nehty... Co je umění milovnému světu, ba i samému umění po nich? Nikdo jich přece nenutil, aby konkurovali! Konkurs byl úplně dobrovolný. Konkurovali z vlastní vůle. Nechť tedy snášejí i nemilé a trpké toho následky... A v umění rozhoduje konečně vždy jen talent... Může-liž někdo býti činěn odpovědným za něčí netalentovanost?... Ne, ne! Konkursy umělecké osvědčily se jinde a osvědčují se i u nás. Umění děkuje jim nekonečnou řadu pravých skvostů... Mají své příznivce v umění milovném i k umění zcela lhostejném obecenstvu právě tak jako své přívržence mezi umělci. A proto jen dále, genie umění, se zrakem upřeným k slunci dokonalosti — přes mrtvoly méně talentovaných a netalentovaných — vždy výše a výše až k nedohledným a skoro nedostupným metám umění nejdokonalejšího — — — A jak jsem tak v duchu, zcela proti duchu umění resonoval, napadla mi povídka, o níž jsem se byl již zmínil, a vzpomínka ta rozvířila v duši mé pravý chaos vzpomínek obdobných. Od té doby totiž, co jsem byl onu povídku četl, proputovalo mýma rukama na tisíce knih a časopisů nejrůznějšího obsahu. A mezi nimi také mnohá povídka nebo báseň nebo pouhá črta podobného obsahu: kdy totiž umělec — ať malíř, sochař, hudební skladatel nebo básník — pokoušel se o geniální dílo prvního řádu a po úmorně svízelném, někdy i duchaplně vylíčeném procesu duševním konečně zajásal nad dílem budícím všeobecný obdiv. Ano, připomenul jsem si mnohé pomůcky, jichž byl dle vypravovatelů povídek a skladatelů básní — ten onen jejich rek-umělec použil, aby dospěl k cíli, a nemohl jsem jinak, nežli vyznati, že i v tomto výkladě fantasie vypravovatelů a básníků dosáhla snad již dávno kulminačního bodu. Někteří z umělců-reků těch použili, jak známo, na příklad jako modelu k Pietě — skutečné mrtvoly, již položili ve klín vážné matróně s výrazem bolesti v tváři... Jiní chtějíce znázorniti bitevní vřavu, vrhli se s chladnokrevností gladiatorů v nejkrutší seč... Mnozí studovali odstíny bolesti zračící se v lidské tváři u lože v krutých mukách se svíjejících nemocných v nemocnicích... Jiní pak	— Než dosti! Vše to a podobné, jak se mi zdálo, nevyrovnalo se však příšernosti, jaká spočívala v jednom vypravování, kdy umělec, chtěje co možná nejreelněji znázorniti umírajícího Krista na kříži, přibil si na kříž za model člověka živého... Avšak zároveň s touto meditací přihlásila se moderní skepse ku svému právu. „K čemu vše to a podobné?“ napadlo mi. Najisto jen k docílení přirozenosti a tudíž pouze ku zdokonalení formálnímu. Neboť — základní myšlenka umírajícího Krista na kříži jest nenovou a strnulou již od okamžiku, kdy byla poprvé umělecky znázorněna. Každý další pokus základní tuto myšlenku znovu umělecky znázorniti, nemohl směřovati nežli nanejvýš k jistému prohloubení myšlenky a k formálnímu zdokonalení díla. A kdyby bylo soudnému umělci možno přehlédnouti všecky umělecké výtvory tohoto druhu, jež byly již prodlením několika věků na zeměkouli vznikly, jest možno, aby se, byť i byl sebe geniálnějším, domníval, že může nejdokonalejší z uměleckých těchto výtvorů v celku nebo jen v hlavních rysech novým dílem překonati? Jedna a táž základní myšlenka, jedna a táž látka, která byla v nesčetných variacích umělecky znázorněna, nemůže ani nejpružnější tvořivé obraznosti poskytnouti více nežli pouhého pozměnění některého, a to hlavně formálního odstínu... „Ne, ne!“ napadlo mi — a sice zase jen zcela proti osvědčeným uměleckým tradicím. „Na tomto a podobném poli nelze již dávno získati oněch vavřínů, po jakých by mohl prahnouti umělec, zakládající si především na původnosti absolutní. Zde točí se umění pouze kolem ústředního bodu, v němž stojí dílo snad již ve všem všudy nejdokonalejší, tudíž nepřekonatelné – – – — A jak už za takových neplodných a více méně bezúčelných meditací často se stává — myšlenky mé zdánlivě beze všeho impulsu vrátily se k předmětu, od něhož původně vyšly — k povídkám, básním a črtám o umělcích, kteří po nadlidském začasté namáhání konečně vytvořili dílo budící všeobecné nadšení a takový též obdiv. A teprve nyní — přiznám se upřímně a ku svému zahanbení — šlehla mozkem mým vzpomínková myšlenka zvláštního druhu. Napadlať mi přímo virtuosní finessa, s jakou byly všechny ty literární plody, jež jsem si mohl ještě připomenouti, v nejzávažnějším momentu zpracovány. Ve všech bylo vznikající a konečně i dokonané umělecké dílo podrobně a s použitím všech stylistických pomůcek popsáno a vylíčeno mnohdy s miniaturní bravurou, jako dílo svrchované dokonalosti, ale ve všech bylo posléze také, ať již způsobem jakýmkoli — zničeno. „Proč to?“ ozvala se neúprosná skepse — a hned si také otázku sama zodpověděla: Najisto jen proto, aby čtenář nemohl vypravujícího kontrolovati. Aby mu vůbec ani nenapadlo, chtít se snad přesvědčiti, je-li popis uměleckého díla v povídce nebo básni případný nebo-li jinými slovy: šlo-li tu skutečně o umělecké dílo prvního řádu čili nic. Krátce, virtuosní tato finessa neměla, jak mi odporný démon skepse houževnatě našeptával, žádného jiného účelu, nežli aby byl čtenář — oklamán, poněvadž takové umělecké dílo, jak bylo líčeno a popisováno, ve skutečnosti vůbec — neexistovalo. Závěrečnou touto myšlenkou, nebo chceme-li pouhým a snad nepřípadným nápadem proud mých meditací zaražen. A já, když jsem byl takovýmto neplodným a dlouhochvilným myšlenkám popustil uzdu leže natažen na svém starém divanu ve své pracovně, prudce jsem se vztyčil, abych kdesi mimo dům cosi zcela všedního vyřídil a uspořádal... Nyní se upřímně přiznám, že mi v týž den, ba ani v bezprostředně následujícím týdnu nenapadlo, že i já budu chtít někdy napsati kratinkou, ovšem bizarrní povídkovou skizzu, jejímž předmětem bude taktéž umělecké dílo, jež byl původce po jeho dokončení — zničil. Po tom, co jsem byl předeslal, byť to snad mnohého nezajímalo, jakoby jej byla zajímala nějaká historie lásky, možno se domysliti, v jak choulostivé situaci se nalézám... Bylo v září a právě jeden z oněch podivně náladových dnů, kdy člověk o samotě tak rád se hrouží ve vzpomínky, jež se zase proti vůli člověka rovněž tak rády zvrhávají v bezúčelné dumavé reflexe. Než jakmile jsem překročil domovní práh a zrak můj zakroužil po všední fysiognomii ulice, bylo mi, jakoby mne byl ovanul dech nejvšednější střízlivosti. Ničeho si nevšímaje loudal jsem se bezmyšlenkovitě z ulice do ulice. Bylo mi, jako všem těm střízlivým duším, jež právě pranic neláká, netěší a nebaví, ale zároveň také nehněte, nermoutí a nebolí — a bezpochyby bych byl prošel ještě několik ulic, aniž bych si byl vědom, proč a kam se ubírám. Z nenadání jsem byl zastaven. Kdosi pronesl přímo proti mně řinčivě bodrým tónem sokolský pozdrav, a já poznal jednoho ze svých mladších přátel sochaře vzácného nadání, který byl již několika pracemi upoutal k sobě všeobecnou pozornost. Bezděky šlehla duší mojí vzpomínka na konkurs. „Konkuruješ?“ optal jsem se lakonicky a přece s důrazem, když mne přítel došel a s výrazem bezstarostnosti v mužné, ušlechtilé tváři pravici mi podával. „Já?“ zasmál se tónem skoro cynickým. „Co ti napadá?!“ a tvář jeho přelétla lehýnká chmura rozmrzelosti nebo náhlého sklamání. „Vždyť pak ani nevíš, který konkurs míním,“ připomenul jsem vyčítavě. „Jakž pak bych nevěděl?!“ vyhrkl prudce tónem uraženého, kterému však na urážce pranic nezáleží. „Nemůžeš přec mínit, nežli sochu svátého Václava!“ Z pouhého rozmaru chtěl jsem odpovědít záporně, bych přítele poškádlil; ale přítel mne nepřipustil k slovu. „Tentokrát jest konkurování úplně bezúčelné, tentokráte jsme všickni před vlastní bitvou na hlavu poraženi,“ spustil s hravou lehkostí člověka, který byl záležitost, o kterou šlo, už dávno zrale promyslil a pojednával o ní nyní s bagatelisující nonchalancí neinteressovaného. „Což pak nevíš, že jest umělecký problém ten již definitivně rozřešen, tak že každému, kdo by se o něj chtěl nyní ještě pokusiti, nezbývá, nežli snad některá podrobnost a to nikoli ve věci hlavní, nýbrž jen v odstínech?! Což pak nevíš, nebo nechceš okamžitě vědět, že byl model takovéto práce již před několika lety veřejně vystaven a vzbudil jako pravé mistrovské dílo českého umění zasloužený obdiv znalců i laiků?! Ostatně — konkurs byl vypsán jen pro forma; aby se neřeklo, že se někomu, ať již komukoli — nadržuje?! Neboť tolik je jisto: bude-li konkurovat původce nejzdařilejšího až dosud modelu — a že se tak stane, není žádné pochybnosti — budou všichni ostatní konkurenti překonáni. Překonati mistra, který byl právě v této své práci přivedl velký svůj talent k úplné platnosti, který byl k práci té konal nejsvědomitější, nejvšestrannější a nejhlubší studia, který byl dílu svému vdechl v celku i v podrobnostech překvapující, ba chceš-li, oslňující životnost, slovem překonati mistrovské dílo prvního řádu — jest po mém i jiných náhledu naprosto nemožno. Pokusu překonati je, to jest překonati sama sebe mohl by se odvážiti jen mistr sám. A ten se toho bezpochyby neodváží prostě z té příčiny, poněvadž jest vůči dokonalosti, po případě nepřekonatelnosti jeho díla každý podobný pokus naprosto zbytečný.“ Nevím, tvářil-li jsem se při tomto, panegyrickém výkladu poněkud nedůvěřivě nebo z nějaké jiné příčiny — přítel náhle v proudu řeči ustal a zadíval se mi zpytavě do očí. „Nevěříš?“ optal se po chvíli, jako by byl v očích mých vyčetl nedůvěřivost. Chtěl jsem odpovědít: „Proč bych nevěřil? Vždyť jsem se časem svým na vlastní oči přesvědčil...“ Ale přítel mně předešel. „Skoro se mi zdá, jako bys slova má pokládal za ironii umělecké řevnivosti nebo závisti,“ pravil s horlivostí enthusiasty. „Nikoli, kamaráde! Nezávidím mistrovi, věř mi na slovo! Jsou díla, ovšem nemnohá, před kterýmiž musí i nejzavilejší závistník kapitulovat. A takovým dílem jest právě mistrův svátý Václav... Jako umělci, který se obírá podobnými sujety, není mi tajno, jak nesnadný problém bylo mistrovi rozřešiti. Chtít slovy vylíčiti nebo jen naznačiti po pravdě ráz epochálního díla, pokládám za bláhovost. Slovo lidské jest naprosto málomocno. My výtvarní umělci nemáme je arci tak v moci jako odborní znalci, kritikové. A ti všichni doznali, že to jeden z nejskvělejších triumfů českého umění. Nehledě ani k tomu, že jest jezdecká socha již sama o sobě v komposičním i technickém ohledu jedním z nejobtížnějších námětů umění sochařského, poněvadž předpokládá netoliko naprostou dokonalou znalost anatomie koně i člověka vůbec a jezdce zvlášť, mistrovi zde bylo rozřešiti také ještě jiné závažné problémy. Především musilo mu jíti o vytvoření typu světce na základě divergentních legend. A v tomto vzhledě věru nevím, co bych mohl vytknouti. Mistr pojal světce v prvním rozkvětu mužnosti — jako mladistvého knížete štíhlé postavy. Tvář ryze slovanského typu má výraz spíše laskavé dobroty nežli ráznosti a přece jeví neohroženost junáka, nevyhýbajícího se boji za právo a spravedlnost. Mladistvý světec, drže v levici uzdu, v pravici pak prapor, sedí na komoni ušlechtilé krásy pevně a přece lehce. Štíhlá, poněkud ku předu nachýlená postava tvoří s pohybem koně výtečně využitkovaný kontrast naprosté životní pravdy. Zřídka kdy vystihl jsem v některém uměleckém díle tohoto druhu tento moment tak šťastně rozřešený jako zde. Mistrovská dokonalost komposice i provedení působí i na nejskropulosnější znalce svrchovaně harmonicky. Majestátní, v pravdě monumentální klid celku, do nejsubtilnějších podrobností propracovaná reálnost, vzorná ekonomie v použití věcí vedlejších, méně důležitějších a především životní pravda, slovem vše jest, abych tak řekl a jak se o tom kritikové vyslovili, věrný a přece ideální odlesk přírody. A v tom spočívá po mém náhledu vlastní triumf mistrův, kterýž tímto dílem sama sebe překonal. Vším tím ovšem jsem neřekl vlastně pranic, z čeho by si mohl učiniti člověk, který díla toho neviděl, třeba jen přibližně správný pojem o díle samém. Opakuji, že jest slovo lidské nebo správněji řečeno, moje vlastní slovo úplně málomocno. Přiznám se ti upřímně... Stanul jsem před dílem tím poprvé v němém úžasu a trvalo dosti dlouho, nežli jsem byl schopen podrobiti je, abych tak řekl, s chladnější a střízlivější rozvahou kritickému rozboru. Brillantní technika mistrova obstála však i zkoušku nejpřísnější nejen u mne, nýbrž u každého, kdožkoli se tomu podvolil. Než dosti! Z toho, co jsem napověděl, vysvítá nad jiné jasně a přesvědčivě, proč nekonkuruji a proč asi nebude konkurovati celá řada jiných, kteří by v jiném případu na jisto konkurovali. Mistrovo vítězství jest již napřed úplně zajištěno...“ „Ale což kdyby mistr nekonkuroval?“ namítnul jsem prostě z té příčiny, abych dal theoretickému výkladu přítelovu, ačkoliv jsem byl v záležitosti té skoro téhož, ne-li příznivějšího náhledu — směr všedně praktický. Přítel se na chvíli zamyslil, načež odmítavě vyhrkl.  „Ah — tak i onak jest bitva pro nás všechny prohrána. nejpříznivějším případu připadla by některému z nás první nebo druhá, po případě snad i třetí cena. Ale co tím bude docíleno? Mistrův výtvor je zde, i když mistr nebude konkurovat. A překonati tento výtvor jest po mém náhledu naprosto nemožno. Na nejvýše v některé podrobnosti, nějakou emblémovou pikanterií, allegorickým doplňkem na podstavci nebo jiným způsobem; ale překonati celek v základní myšlence, komposici a provedení jest a zůstane snad na vždy pouhým přáním. Problém: znázorniti plasticky jezdeckou sochu svátého Václava jako světce a patrona českého jest modelem mistrovým ve všech možných směrech rozluštěn tak dokonale, že jiného rozluštění nelze si vůbec ani přáti. Mistrův výtvor jest a zůstane typickým.“ „Myslíš tedy, že nebude nebo že nemůže nikdo konkurovati?“ připomenul jsem, když se byl přítel odmlčel. Pokrčil ramenoma. „S kýmkoli jsem o tom mluvil,“ pravil pak po chvíli, „každý je téhož náhledu. Přes to soudím, že se někdo přece jen pokusí. Jak víš, máme v našem středu několik skutečně vzácných talentů, kteří právě v tomto genru mohou postaviti svého muže, ale kterým nebyla až dosud poskytnuta buď žádná nebo jen pokusovitá příležitost. A z těch snad se někteří přece pokusí. Dle všeho bude to však krutý a zároveň zajímavý zápas. Půjde o palmu umění výtvarného. A v takovém případu zvrhává se zápas začasté i v boj na nůž. Konkurujícímu vítězi připadá úkol vyrvati palmu z rukou proslaveného mistra... Ale takovým a nejiným jest boj nejen o život, ale i o umění. Překonáváme se vzájemně. Na poklesnutí nebo na úpadku bratrského umělce budujeme vlastní štěstí a zakládáme vlastní slávu. Není-li v tom táž nebo podobná brutálnost jako v nejvšednějším boji o pouhou existenci, potom věru nevím, co slovo to znamená ...“ „Sentimentálnost!“ uklouzlo mi bezděky. „Možná, kamaráde,“ odtušil přítel trpce; „ale možná také, že pravé označení vlastního stavu věcí. Než — proto o podobné nebudeme se příti — není-liž pravda?“ My svět nepředěláme a umělec závisící v první řadě na přízni velkého davu, na přízni mocných kritických nebo ještě mocnějších reklamních hlasů, nebo na přízni těch dvou tří mecenášků, jimiž nás české umělce otčímský osud ráčil obmysliti takový umělec nemůže přec jinak, nežli jak činí umělci v celém ostatním vzdělaném světě. Pracovati bez přízně rozhodujících faktorů, bez konkurence bratřím a přátelům v umění, tedy bez úspěchu a tím bez přiměřené odměny nebo-li jinými slovy věnovati se umění pro umění a nikoli pro slávu, zisk a hodnosti, jest věcí duševních obrů, jakých jest, bylo a bude ve světě velice po skrovnu. A proto: Sláva konkurenci! A konkursy všech odrůd ať setrvají v celé své osvědčené nepraktické nádheře až do skonání světa!“ Po tomto zřejmém sarkasmu přítel na okamžik se odmlčel, načež s důrazem dodal: „Přes to nekonkuruji! Nikoli však proto, že bych se ostýchal z pouhé lidskosti vejíti v zápas o palmu vítězství v našem umění, nýbrž prostě z té příčiny, že jsem přesvědčen, že vyrvati palmu tu z rukou mistrovského tvůrce svátého Václava jest naprostá nemožnost. Pokládám se prostě za příliš malomocného. Ku své útěše mám jen tolik, že nejsem sám a že ti, kdož se přes to vše odváží aspoň pokusu a budou konkurovati, bezpochyby do jednoho složí zbraň, vlastně budou překonáni... Než dosti! Nám výtvarným umělcům skoro ani nesluší vykládati o vlastním umění slovy, A proto — s bohem, kamaráde!“ Podali jsme si ruce a rozloučili se... Přítelovým výkladem poněkud duševně vzrušen zrychlil jsem krok; ale svět kolem mne skoro pro mne neexistoval. Z počátku zabýval jsem se v duchu rozpřádáním některých myšlenek, po případě pouhých nápadů, jež byl přítel pronesl; ale v brzku rozvířil se v duši mé myšlenkový proud zcela jiný. Napadloť mi, jaká spousta různých a na mnoze vzájemně si odporujících názorů, zásad, myšlenek a poučných i varovných rad vzhledem k umění vůbec prošla prodlením více nežli čtvrt století mým mozkem, aniž by bylo v paměti mé zbylo stopy po nich. Napadlo mi, že veškeré theorisování nemá v praxi pro umění buď žádné nebo pranepatrné ceny, poněvadž každý pravý umělec, byť i snad měl průpravu sebe vyumělkovanější, po případě sebe učenější — aspoň od okamžiku, kdy začne tvořit v pravém toho slova smyslu, musí začít z praembrya, poněvadž každé pravé tvoření jest zcela individuelní a každý jednotlivý umělec musí si — ať již instinktivně nebo s použitím cizích vymožeností — vytvořiti kanon svých uměleckých zásad sám. Napadlo mi ovšem také, jak zřídka se tak děje, jak často změňuje se patvoření, ba i pouhé napodobení nebo pouhá formální zručnost s pravým tvořením — jak často přimykají se umělci k názorům cizím, osvojují si cizí myšlenky i komposice a toliko transfigurací a pozměněnou, po případě zdokonalenou formou dosahují účinku, slovem jak málo pravých umělců zabývá se uměním... Napadla mi také nejvlastnější podstata ryze uměleckého díla, které vzniká právě jen proto a právě jen v té formě, v jaké v duši pravého umělce vzniknouti musí — že původce svého neproslavuje a neobohacuje — že zůstává začasté po celá staletí bez povšimnutí — slovem, že proslavení a zbohatlí umělci děkují proslavení i zbohatnutí své zcela nahodilým okolnostem, které s uměleckým tvořením a s uměleckou hodnotou jejich děl nejsou začasté v nižádné nebo taktéž jen nahodilé souvislosti. Krátce mozkem mým rozvířilo se myšlenkové chaos, z něhož každým okamžikem vyšlehla myšlenková jiskerka, která se mi zdála býti protismyslem neb aspoň myšlenkovou kuriositou, proti které by se dalo s různých stanovisek také mnohé a to právem namítati... A jako zpravidla za takových poměrů — myšlenkový proud začal se znenáhla kaliti, až upoutaly pozornost moji zase předměty kolem mne. Všednost a obyčejnost jejích byla mi vítána. Po několika minutách zapomněl jsem na umění i na konkurs a vůbec na vše, čím jsem se byl až dosud skoro již do únavy v duchu zabýval. Než sotva jsem popošel loudavě asi dvě stě kroků, byl jsem pouhou náhodou z všedně střízlivé nálady poznovu vyrušen. Ubíraje se právě po Františkově nábřeží zahlédl a poznal jsem zdáli asi padesáti kroků charakteristickou postavu mistra, jehož znamenitém výtvoru uměleckém byl jsem před chvíli vyslechl tak abnormální pochvalu. Bezděky zrychlil jsem krok, abych jej dohonil a v několika těch minutách připomenul jsem si mnohý význačný moment z jeho života. Znám mistra skoro již třicet roků. Pamatuji se zcela živě na první, v celku dosti šťastný, vlastně pouze nadějný jeho debut na dráze umělecké jako snad nikdo jiný. První pokus jeho vystavený v uměleckém saloně Lehmannově byl mi tak sympatickým, že — a to snad stačí ku charakteristice dojmu, jaký byl na mne učinil, — tane mi i nyní, po tolika letech tak živě na mysli, jako bych před ním stál. Byla to kyprá postava ženy dýšící bachantickou smyslností – formálně sice pouhý pokus, ale v celku i podrobnostech přece již dílo prozrazující nejjemnější smysl pro plastiku lidského těla a tváře. Co leží vše mezi tímto prvním pokusem a velkolepým dílem, o němž jsem byl před chvílí vyslechl tak abnormální panegirikon? Všady jinde byl by měl tak eminentní talent, jaký se jevil již v prvním pokusu, další dráhu aspoň tak dalece urovnanou, aby se mohl rozvíjeti bez útrap a bez krutého boje o pouhou existenci... Ale u nás — jakoby byl skoro každý talent stihán kletbou.. Pamatuji se na celou řadu let kruté, ba nejkrutější martyrologie, jakou byl i tento přímo fenomenální talent obmyšlen i později, když vycházela z dílny jeho díla eminentní ceny umělecké. Zápas jeho o skývu nejnutnějšího chleba byl tak bezpříkladný, že hrozil začasté záhubou i samému talentu. Bezděky mi při této vzpomínce napadlo: Kde byli tehdá ti duchaplní umělečtí kritikové, ti velkodušní mecenáši a celý ten dav všech těch podivných kreatur, které u nás v Čechách rozhodují o osudu umělců? U nás po dlouhou řadu let jen jednotlivé hlasy a to zpravidla skoro jen jaksi nesměle a ostýchavě upozorňovaly na velký talent nadějného umělce.
Teprve když ozvěna uznání v cizině zapadla nazpět do vlasti, stal se v osudu umělcově obrat příznivější. Aspoň v té míře, že mohl se oddati umění svému s veškerou vroucností, svědomitostí a pilností uměleckého svého talentu a temperamentu. Takto vzpomínaje, dohonil jsem mistra přítele několik kroků před známým pomníkem císaře Františka I. právě v okamžiku, když nadzvedl poněkud hlavu, by letmo podíval se na pomník. Oslovil jsem jej tímže pozdravem, jakým jsem byl před chvílí osloven jeho kolegou. Obrátil se ke mně váhavě a poznav mne podával mi mlčky ruku. „Proč se tak mračíš?“ připomenul jsem spíše sarkasticky než opravdově, když jsem postřehl, že je tvář jeho zachmuřenější než obyčejně. Změřil mne pohledem spíše útrpně pohrdlivým nežli káravým. „Nu, víš“ — pravil po chvíli dutě, jakoby temný svůj hlas ladil do tónu hlubokého basu. „Někdo se mračí a jiný se směje. Všichni se smát nemůžeme.“ „A proč bys se musil mračit právě ty?“ zasmál jsem se. Mrzutě a jaksi nuceně mávl rukou k pomníku. „Nu, což?“ optal jsem se skoro drsně. „Nezdá se ti, že jest kůň na podstavci v nebezpečí, že při prvním pohnutí, při prvním kroku, k němuž je připraven, — sřítí se i s jezdcem s výše několika metrů?“ „Ovšem,“ přisvědčil jsem. „Ale já už tomu dávno uvyknul.“ „Já však po dnes neuvykl,“ odtušil přítel s nervosním poušklíbnutím. „A kdykoli jdu kolem, kdykoli si pomník ten připomenu, kdykoli se někdo o něm zmíní, vždy se mi zdá, že vidím sochu koně i s jezdcem letět dolů...“ „Ostatně,“ pokračoval po kratinké pomlčce skoro až horlivě, „i základní myšlenka celku zdá se mi býti zamžena, nebo je celý pomník vůbec bez základní myšlenky, pouze sochařská garnitura k soše panovníkově, která by zde mohla státi také bez veškeré skulpturní ornamentiky, aniž by na svém významu čeho pozbyla. Neboť rci: v jaké myšlenkové a vůbec umělecky ideové souvislosti je jízdecká socha panovníkova s celým okolím, kterýmž ji byl umělec obklopil? Jakou myšlenku znázorňuje celek nebo jakou asi myšlenku budí nebo může vzbuditi v duši myslícího pozorovatele?“ Pokrčil jsem ramemoma. „A to přec není ještě pomník nejhorší,“ pokračoval přítel vždy živěji. „Mnohé partie skutečně svědčí o skrupulosní píli umělcově; ale celek zůstaví člověka chladným, lhostejným. A podobně je skoro všady, kdekoli oko zavadí o nějaký starší pomník. Skoro všady buď tradicionelní ztrnulost nebo naprostá bezmyšlenkovitost. Nic než holá řemeslnost, na nejvýše pseudoumělecká virtuosnost. Jan z Nepomuku na příklad nesmí přec býti vůbec ani jinak pojat, neřku-Ii jinak znázorněn, nežli jak jej pojal a provedl původce sochy na Karlově mostě. Na známém pomníku Jungmannově stačí přec případně změnili portrétně toliko tvář a z pomníku Jungmannova můžeš míti právě tak pomník Dobrovského a Palackého nebo kteréhokoli českého učence z první poloviny našeho století. Podobně stačí změniti fysiognomii maršála Radeckého na pomníku na Malostranském náměstí na příklad ve fysiognomii arcivévody Albrechta, který, jak známo, súčastnii se taktéž polního tažení v Itálii, a pomník arcivévodův jest hotov... Krátce na většině pomníků stačí více méně nepatrná nebo, chceš-li, třeba podstatná transfigurace některých částí a ze starého pomníku je pomník z brusu nový, vlastně pomník, jejž můžeš s obvyklými obřadnostmi odhaliti osobnosti zcela jiné, než jaké byl věnován pomník původní, A vidí-li, hochu, člověk takové věci neustále, věř, že mu není někdy do smíchu...“ „A kdo tím vinen?“ ozval jsem se, abych vůbec něco připomenul a přiměl tak přítele k dalšímu projevu v záležitosti tak delikátní. „To sám bůh ví!“ odtušil bagatelně a vykročil. Následoval jsem jeho příkladu a tak přešli jsme v hovoru několikrát přes nábřeží. Reprodukuji z hovoru toho hlavně mudrování přítelovo. „Myslím,“ ujal se po chvíli slova, „že vlastní příčina leží mimo nás umělce — v tak zvaných poměrech a všech těch nesčetných okolnostech, v kterýchž právě žijeme. Prvním, z pravidla nejneúprosnějším diktátem je diktát objednavatelův. Co kdo a jak objedná, musí býti právě tak, jak zní objednání, také provedeno. Remonstruj, jak ti libo — namítej, odpírej, rad, vykládej, pros — nic naplat! V něčem snad ti povolí, v podstatě však tě přece jen přišpendlí mnohdy k dílu V jádru svém nejtradicionelnějšímu... Potom přijdou, jak víš, z pravidla ty naše počestné umělecké komise s obvyklými volenými komisaři, kteří byli na mnoze právě jen vykonanou volbou nabyli zároveň náležité kvalifikace k úřadu soudcovskému — krátce celá ta známá procedura kritisování a poručníkování, o které se člověku zdá, jakoby se procházel v peci ohnivé... Slovem my hlínaři jsme u porovnání s vámi perojezdci a jinými umělci bez odporu nejubožejšími právě jen proto, že dílo naše nelze srealisovati tak lacino, jako díla jiných odrůd uměleckých. Jsmeť otroky nejrůznějších elementů, jimž nelze se ubrániti, ano proti kterýmž není snad možný ani pouhý pokus odboje. A přece jest už svrchovaný čas, aby se něco stalo. Mladá a nejmladší generace naše musí se emancipovati z okovů vyrudlé tradice. Netajím si, že to nebude snadné, ano jsem přesvědčen, že mnohý v boji tom podlehne. Ale boj ten jest nevyhnutelný a proto — —“ „Než dovol,“ přerušil jsem přítele. „Ty's přec časem svým sám tento boj inauguroval...“ „Pravda, pokusil jsem se o to,“ odtušil přítel, „a na mnoze i s jistým zdarem. Ale což vše na plat, když jsou okolnosti a tak zvané poměry neúprosný, když právě u nás není pro reformy v jakémkoli smyslu skoro žádné vnímavosti. Pamatuješ-li se ještě na první leta činnosti mé, dojista mi přiznáš, že byl úmysl můj nejlepší, že jsem se pokoušel o díla myšlenkově obsažná a že jsem aspoň někdy přede vším přihlížel k myšlenkám naprosto novým, jaké nebyly přede mnou ještě nikdy skupturně znázorněny. Než právě sám na sobě mohu demonstrovati, jak krutý, přímo nadlidský to boj, snažiti se získati uznání a přízeň třeba jen elity intelligence, neřku-li nejširších kruhů pro díla netradicionelní. Nechť jsem napínal síly své sebe více, ze všech stran čišel proti mně odporný chlad, ba začasté i jízlivá ledovost. Teprve když vrátil jsem se k tradici — k staré allegoirii, usmálo se na mne — uznání. Ovšem nejdříve v cizině a teprve po té rozehřívala se znenáhla i srdce vlastních rodáků, kteří byli druhdy tak upjati, tak chladní a ledoví... Než před patnácti a dvaceti lety byly pokusy o vymknutí se z vyrudlé tradice nepoměrně snazší, nežli za našich dob. Nejmladší naše generace umělecké nezdají se míti ani potuchy o svízelích, jež jim upravují tak zvané kulturní vymoženosti. Rafinovanost moderního obchodu vyrábí talenty dle své potřeby; reklama tvoří módy a poněvadž existují na reklamu již takořka celé továrny, není nižádné pochybnosti, že každý, kdožkoli se dostane do spáru reklamy – – vždyť mi rozumíš, není-liž pravda? kdežto každý, kdož by se odvážil vzdorovati reklamě a vzpírati se módě, může dát nad sebou zazpívat zcela nemoderní requiescat in pace!“ „A jsi snad také jako mnozí z tvých kolegů proti obvyklému vypisování konkursů ve svém oboru?“ optal jsem se. „Já?“ ozval se přítel s důrazným udivením. „Proč bych já měl býti proti soutěži? Ke mně byli soudcové, ať znalci nebo laikové, vždycky aspoň milosrdni.“ „Dle toho tedy budeš konkurovat i o cenu na jízdeckou sochu sv. Václava?“ „Nebudu!“ zněla rozhodná odpověď. „Starší tvůj model sv. Václava však jest dílo takového druhu, že tě první cena bezpochyby nemine...“ Po těchto slovech přítel se zastavil a zadíval se mi upřímně do očí. „Poslouchej, hochu!“ pravil po chvíli. „Napsals ty někdy lakové dílo, jež bys sám před vlastním svým svědomím pokládal za nepřekonatelné a ve všem všudy za nezdokonalitelné?“ „Nenapsal...“ „A tak jsem také ani já nevytvořil doposud žádného díla, jež by mne v plné míře uspokojilo, což zdá se mi býti zárukou, že jsem doposud ještě schopen dalšího rozvoje.“ „Chceš tedy svůj model sv. Václava ještě propracovat, zdokonalit?“ vpadl jsem. „Naprosto ne!“ odpověděl rozhodně. „Přiznám se, že učinil jsem v ohledu tom už vše, co po mém náhledu vůbec bylo možno. Prostudoval jsem všechny přístupné historické a legendární prameny a po nejdůkladnější předběžné přípravě provedl jsem jízdeckou sochu s nejsvědomitější akuratessou. Práce má došla, jak víš, všeobecného uznání, a já sám jsem přesvědčen, že nelze na ni provésti nežli na nejvýš drobné opravy technické. Veškerá chvála, které se práci mé dostalo, však mne ani dost málo nezmátla. Vímť lépe než kdo jiný, co mé práci chybí, ale co nelze změniti...“ „A mohl bych to zvědět i já?“ „Proč ne? Mezi námi přec není, a byť i bylo, nemusí býti žádného tajemství toho druhu. Propracoval jsem celek i podrobnosti s vzornou pietou. Model můj však v podstatě přece není nic jiného nežli prostý rejthar...“ „Jak to?“ uklouzlo mi v překvapení. „Zcela jednoduše. Sfoukneš-li, milý hochu, všechny historické a legendární emblémy, jimiž jsem po nejbedlivějším studiu a s rozmyslem model svůj obmyslil, nemáš před sebou nic jiného nežli jezdce na koní. Obmyslíš-li ho jiným krojem, jinou zbrojí, jinými emblemy, vyloupne se ti ze sv. Václava jakýkoli jiný rejthar. A v tom právě jest pro mne závada hlavní, přímo nepřekonatelná.“ Přítel umlkl a zadíval se mi opět zpytavě do očí. Přiznám se, že jsem byl slovy jeho skoro zaražen. Prostý a přece tak přesvědčivý a zároveň podstatu věci pronikavě prohlubující výklad mne pro okamžik odzbrojil. „Ale tutéž vadu nebo jak sám pravíš, závadu, možno přec vytknouti každé jízdecké soše vůbec,“ namítnul jsem po krátké pomlčce. „Ovšem,“ odtušil přítel resignovaně. „AIe vším tím na závadě samé ničeho se nemění — závada zůstává závadou. Ideu nebo chceš-li legendu svatováclavskou možno ostatně jinak ještě doplnit, po případě i jaksi prohloubit allegorickými a emblémovými přídavky na podstavci atd. Vše to však základní myšlenku v podstatě nemění, nýbrž ji na nejvýše jen objasňuje nebo prohlubuje. Rejthar zůstává rejtharem a nejsnazší technickou eskamotáží může býti sv. Václav přeměněn na př. v sv. Jiří a vůbec v jakoukoli jinou sochu jízdeckou.“ „V tom případu tedy jest nezbytí,“ ujal jsem se slova. „Nemůže-li býti jízdecká socha sv. Václava v podstatě jinou, než jak ty's ji pojal a provedl, nechápu, proč by's nemohl konkurovati?“ „Ah, dej mi pokoj se všemi konkursy!“ odpověděl nevrle, mávna odmítavě pravicí do vzduchu. Po té vykročil a pokračovali jsme volným krokem v promenádě. „Což pak se nepamatuješ, jaké osudy již můj model měl?“ ujal se přítel po chvíli slova sdílným tónem. „Jsem unaven i rozmrzen. Víš přec, že bylo se mnou původně vyjednáváno, bych model svůj přepustil k provedení, a když pak vyjednávání skoro již ukončeno, napadlo rozhodujícím kruhům vypsati konkurs přece. Za takových okolností, jak sám uznáš —“ Nemohl jsem jinak než přisvědčiti. „Skytají-li konkursy vám výtvarníkům, vlastně výtvarnému umění u nás nějakých výhod,“ připomenul jsem jen ještě, „nechci rozhodovati. Ale nám literátům, vlastně literatuře byly, jsou a bezpochyby i na dále budou — jak literární historie dokazuje — spíše na škodu nežli ku prospěchu. Není to přec nežli bezduchý starý cop z naivních dob, kdy se domníváno, že je možno vydupat umělecká díla i z ouhoru – –“ „Nu, tak!“ vpadl přítel lakonicky. „Přes to, myslím, můžeš i tentokráte konkurovat jako kterýkoli jiný kolega,“ dodal jsem jaksi zdráhavé, „a nemusíš spustit s mysli, o čem jsi se byl právě sám zmínil...“ Usmál se trpce a skoro bolestně; po té pokrčiv ramenoma podal mi mlčky ruku. Rozloučili jsme se. Přítel zabočil do nejbližší poboční ulice a já šel dále svou cestou	 Vše, co jsem byl právě aspoň v hlavních rysech naznačil, nebyla než nahodilá výměna myšlenek, vlastně pouhých nápadů, na jakou se z pravidla skoro již v nejbližším okamžiku zapomíná. Tentokráte za vířilo však mozkem mým přece ještě několik myšlenkových jiskérek. Napadloť mi: Čím jsou v mnění všechny ty výklady a rozklady, všechny ty dobrodušně poučné nebo zlomyslně úšklebné kritiky a vůbec celý ten nevyvážitelný arsenál estheticko-theoretických pravidel a pravidlíček abstrahovaných z uměleckých děl již existujících oproti jedinému šťastnému myšlenkovému zásvitu, z něhož dříve nebo později vyklíčí dílo, které nemá s existujícími již uměleckými výtvory buď pranic nebo skoro nic společného? „Chaos — nic nežli chaos!“ hučelo mi duší temně jako doznívající hukot vzdáleného vodopádu. S planoucí pochodní nebo kmitavou svíčičkou tradicionelních estetických i pseudoestetických dogmat potácíme se matohlavě ve fantasmagorickém labyrintu uměleckých problémů – A přec jest vlastní tajemství tvoření tak prosté a přímo na výsluní! – – — Začasté z čiré tmy šlehne náhle duší někoho z nás nevysvětlitelně a nepochopitelně intensivně myšlenkový záblesk a před duševním zrakem naším stojí zcela jasně a plasticky nový útvar umělecký, před kterýmž, podaří-li se nám případně jej znázorniti, i nejzavilejší kritika nucena jest složiti dříve nebo později zastaralou svou zbraň a zařadili jej mezi díla směrodatná, z kterýchž zase ona sama abstrahuje nové zákony pro umění... Ale právě proto, že skoro každý umělec závisí více méně na velkém davu, po případě na elitě tak zvaných znalců lpících na tradici — nezbývá nežli se přikrčiti a plouti s proudem začasté i proti vlastní přirozenosti. A výsledek? Triumf vyrudlých tradic na útraty přirozené tvořivosti — pokoření, zdeptání, zmrhání svěžích a nadějných talentů — —. Na komando tak zvaných znalců uklání se velký dav ve zbožné úctě jako obrovská armáda pagod před patvořeným omšeným výtvorem s falešnou signaturou pravého tvoření. Co nezmůže autorita tak zvaných znalců a kritiků, dorazí z pravidla pustá, dryáčnická reklama... A jméno šťastného oslavence jde od úst k ústům, ba rozletí se užším neb i širším světem. Tak točíme se šťastně a blaženě do kolečka skoro bez naděje vyváznutí... Koho neuznali tak zvaní znalci — koho zběsilá výdělkářská Frýna-reklama nevmrskala žhavými důtkami svých rafinovaných dythiramb do paměti velkého davu — krčí se v koutku zapomenutí a může si v dumné zoufalosti do únavy, ba do vysílení hrýzti své umělecké drápky	– – — Avšak — tak bylo, jest a bude snad i na dále. A proto dosti unavujících a bezúčelných reflexí, jež bývají naším čtenářům tak protivný! Umění prý jest volné, vznešené a bůh ví, jaké ještě... V pravdě však je přece jen čímsi, co není vzdáleno nejhnusnějšího otroctví — — — A jako vždy, kdykoli jsem ve svých meditacích dospěl k osudnému tomuto závěrku, proud myšlenek mých náhle se zarazil — a rozladěn, rozmrzen věnoval jsem pozornost všednímu okolí. Prodlením několika jen minut zapomněl jsem na vše, co předcházelo. Umění, jeho účel, zápasy, zákony i osudy, vůbec vše, co je s ním ve spojení, bylo mi právě tak lhostejno, jako kterémukoli z bodrých a šťastných našich šosáků... Ode dne, kdy se sběhlo, co jsem byl právě vypravoval, minulo několik měsíců. Nadešla zima... Konkurs na sochu sv. Václava zůstal v permanenci. Nepochybuji ani dost málo, že bylo o něm v kruzích uměleckých, obzvláště pak v kruzích amatérů, (kteří mají u nás jako jinde na takových sportech z pravidla větší zájem nežli na vlastních dílech uměleckých), horlivě a snad i vášnivě diskutováno. Rovněž nepochybuji, že byly i tentokráte z různých ateliérů konkurujících umělců vynášeny na veřejnost různé podrobnosti, jež měly zůstati v tajnosti, a že na jich základě pronášena a nejen hájena, nýbrž i potírána všeliká pragnostika; krátce — že dělo se, co děje se z pravidla o každém podobném konkursu. Náhodou a bezpochyby jen zvláštním sběhem okolností nedozvěděl jsem se však o tom všem praničeho. Teprve, když jsem se v novinách dočetl, že budou do poroty povoláni také nějací vynikající znalci z ciziny, — rozezvučela se v duši mé opět struna odporného rabulisty. „K čemu to?“ napadlo mi. „Či snad proto, že v zemích koruny české není ani tří nebo pěti dostatečně vzdělaných a zároveň poctivých mužů, kteří by dovedli správně a nestranně posouditi umělecká díla českých umělců z dějin českých? Neb aby bylo vyvarováno veškeré kamaraderii a jedině proto, aby v porotě zasedli soudcové naprosto nepředpojatí, nestranní a ve všem všady nepodplatní? A o čem vlastně měli tito cizozemští znalci rozhodnouti? O základní myšlence, tedy o nejvlastnější podstatě umělecké díla? O historických a legendárních důležitostech nebo podrobnostech? Sotva!... Znalci, kteří znají dějiny české snad jen z konversačních lexikonů nebo z pochybných dějepisných spisů cizozemských; znalci, kteří se bezpochyby nikdy specielně nezabývali ani českou historií, aniž legendami svatováclavskými, nemohou přec o základní myšlence uměleckého díla z dějin českých a vůbec o všem, cožkoli jest v díle tom v souvislosti s dějinami, pronášeti soud kompetentní. O čem tedy mají rozhodnouti? Dojista jen o umělecké formě: je-li jezdec představující sv. Václava skutečně rejtharem plasticky správně znázorněným – – a na nejvýše snad jen ještě o nějakých podrobnostech. O nejvlastnější podstatě díla, o základní myšlence, nemůže tudíž úsudek cizozemských znalců vyzníti nežli na hlucho — tradicionelně frásovitě... Povoláním cizozemských znalců do poroty nejde tedy rozhodujícím kruhům v první řadě o základní myšlenku, nýbrž přede vším o formu — — — “ Vše to byly ovšem jen pouhé subjektivní domněnky, jež mohly býti do jedné výsledkem konkursu jako naprosto bezpodstatné vyvráceny. Z té příčiny stihl je také zasloužený osud. Vypustil jsem je z mysli a nemaje na věci žádného zájmu, zapomněl jsem za nedlouho i na sám konkurs. Po nějakém čase došel mne však poštou nepodepsaný korespondenční lístek, na němž bylo tužkou lakonicky napsáno: Můžeš-li, navštiv mne dnes v mém atelieru; rád bych se s Tebou o něčem dohodnul. Čekám! Dle známého těžkopádného rukopisu poznal jsem na první pohled, kdo mi píše; ale snad ještě nikdy nepřišlo mi nějaké pozvání tak v nevhod jako tentokráte.  Odhodil jsem lístek skoro mrzutě. Když však jsem si připomenul, že snad jde o záležitost naléhavou nebo důležitou, vydal jsem se na cestu přece. Bylo odporně škaredé zimní odpůldne. Z jednotvárně olověné oblohy sypal se sypký sníh, jejž mi vířivý ledový vítr mrskal do tváře. Současně však tálo, tak že jsem se někdy v pravém slova smyslu brouzdal čvachavým blátem. Není tudíž divu, že jsem cestou myslil na vše jiné, jenom ne na přítelův ateliér. Přes to přece kmitla mozkem mým aspoň dávná vzpomínka, kdy mne byl přítel poprvé vlákal do své první dílny, kterou si byl upravil z někdejší prosté konírny. Od té doby prodlením více nežli čtvrt století ovšem se mi naskytla často příležitost obeznámiti se s různými ateliéry skoro do omrzení. Nečekal jsem tudíž ani tentokráte, kdy jsem se ubíral do ateliéru moderně upraveného, ale známého, žádného překvapení. A skutečně, když jsem konečně překročil práh přítelovy dílny, kde mne ovanulo příjemné teplo, a rozhlédnul se ledabylo kolem, shledal jsem skoro vše právě tak jako o poslední své návštěvě, asi před rokem. Prostorná místnost, do které vniká od severu světlo několika velkými okny, jeví obvyklou pitoreskní fysiognomii dílny výborně situovaných sochařů, kterýmž záleží nepoměrně více na práci nežli na theatralně titěrné úpravě okolí. Následkem pošmourného dne, vlastně již předvečera, panuje v ateliéru skoro až přítmí, tak že se zdá, jakoby bylo vše zahaleno lehkou mlhou. Osvětlení není však konstantní. Následkem nepohody, hlavně z té příčiny, že severní vítr vmetá chvílemi přehoušle sněhu přímo do oken nebo je před okny vírně prohání, zdá se, jakoby po předmětech v dílně přelétaly matné, sotva pozorovatelné chvějivé stíny. Vše to postřehl jsem po prvním rozhlédnutí se a dříve, nežli mne přítel přivítal. A když se tak stalo, když jsme si podali ruce a po výměně obvyklých konvenienčních frásí usedli podle sebe na pohodlný divan poblíž prostředního okna, přehlédl jsem celé ateliér a přesvědčil se poznovu, že v něm není pranic, co bych nebyl již viděl. pozadí dílny zahaleno bylo napříč zavěšeným plátnem, za kterýmž přítel ukrýval různé sochařské haraburdí, jako stojany, lešení, kádě hlíny a podobné. „Nu, což?“ optal jsem se po chvíli ledabylo. „Nic nového?“ „Jak vidíš!“ odtušil přítel tímže ledabylým tónem, jakým byl osloven. V tom jsem si připamatoval konkurs na jízdeckou sochu sv. Václava. „A nekonkuruješ?“ otázal jsem se s nepoměrně větším interessem. — „Konkuruju!“ odpověděl přítel rozhodně. „Byl jsem k tomu takořka donucen.“ „Skutečně?“ připomenul jsem s mírným podivením připamatovav si přítelovo starší rozhodnutí. Přítel klidně přisvědčil. „A kde máš model?“ optal jsem se živě. „Lhůta konkursu vypršela včera v poledne. Model je již na místě.“ „A proč jsi mne sem tedy citoval — v takové nepohodě?“ ozval jsem se tónem mírné výčitky. „Rád bych se s tebou o něčem dohodnul,“ odpověděl přítel s klidem, ba lhostejností člověka, kterémuž na nějakém, ať již jakémkoli dohodnutí pranic nezáleží. „Nu, budiž! Ale já bych přece jen rád tvůj pozměněný model viděl dříve, nežli jej uvidí jiní.“ „Už se stalo,“ míní přítel dobrodušně. „Ostatně nebyl bys na něm shledal pranic zvláštního. Je to starý a tobě i jiným známý můj model, na němž jsem pozměnil, vlastně korigoval pouze některé podrobnosti.“ „A co tě přimělo konkurovati, když jsi měl původně v úmyslu konkursu se nesúčastniti?“ optal jsem se. „Jak jsem pravil, byl jsem k tomu takořka donucen,“ odtušil přítel a vypravoval mi pak, co se bylo vše stalo. Vyslechl jsem jej s přátelskou trpělivostí. „A víš ty, jak mi právě připadáš?“ připomenul jsem sarkasticky, když dokončil. „Nu, jak? Mluv!“ „Nejinak, nežli jako Josef Jiří Kolár nebo jako přítel Aleš.“ Zavrtěl nedůvěřivě hlavou. „I jdižiž! V jaké pak logické souvislosti mohu býti já sochař s hercem nebo spisovatelem?“ ozval se monotonně, jakoby se v mysli snažil napověděné doplniti. „S Alešem ovšem jest porovnání aspoň možné. Přes to přece nechápu...“ „A přece jest věc tak jednoduchá!“ odpověděl jsem chladně. „Mluvme jednou zase zcela upřímně — bez jakýchkoli konveniečních nebo přátelských ohledů! Pravda-li, co o tobě umělecká i kritická fáma hlásá: že se ti podařilo vyšinouti se v kruhu souvěkých sochařů našich nejvýše, není nižádné pochybnosti, že vyšlo z tvého ateliéru dílo, jež pokládá se za nejzdařilejší všech, jež byla prodlením asi čtvrt století v Čechách vytvořena. Pravda-li pak dále, co táž fáma hlásá o tvém modelu sv. Václava, pak konkuruješ vlastně sám s sebou, právě tak jako konkuroval Josef Jiří Kolár jako dramatický spisovatel po více nežli čtyřicet roků až do své smrti a jako konkuruje přítel Aleš již přes dvacet roků vždy jen sám s sebou...“ „Doposud nechápu!“ vpadl mi přítel skoro nevrle do řeči. „Jak víš,“ pokračoval jsem s nezměněným klidem, „napsal Kolár svou Magelonu před rokem 1852. Pravda-li, že jest Magelona nejen nejlepší dramatickou prací Kolárovou, nýbrž až dosud nejvzornější a do dnes nepřekonanou tragedií českou vůbec, konkuroval Kolár, jak už bylo před lety konstatováno, každým pozdějším dramatem svým vždy sám s sebou. Vždy šlo jen o to, zůstane-li nejvzornější tragedie česká Magelona nejvýše nebo bude-li pozatlačena novým dramatickým plodem – Kolárovým. Rovněž takový osud připravil si přítel Aleš svou nepřekonatelnou Vlastí. Pravda-li, že je to až dosud myšlenkově i formálně dílo, jakým se nemůže pochlubiti žádný jiný z českých malířů, konkuruje i Aleš od vzniku Vlasti každým dalším svým výtvorem jedině sám s sebou. I zde jde vždy jen o to, má-li či může-li býti ve svém způsobu nepřekonatelná Alešova Vlast překonána samým Alešem. A tak také nebo chceš-li, třeba jen podobně jest s tebou. Pravda-li, co kritická i umělecká fáma hlásá o tvém modelu sv. Václava, konkuruješ i ty sám sebou. – – – “ „Ah, ne, ne!“ zvolal přítel skoro až zpurně. „Nynější konkurs o model sochy sv. Václava jest přece něco zcela jiného, nežli připomenuté tebou případy: Kolárův a Alešův,“ pokračoval po chvíli. „Chceme-li mluvit upřímně, musíme vzít v úvahu každou eventualitu. Nynější konkurs znamená pro mne něco zcela jiného, a chceš-li, i nebezpečného. Neboť — dejme tomu, že jury přiřkne tentokráte, ať již právem nebo bezprávně, první cenu jinému konkurentu! Co bude toho přirozený následek? Uměleckou i kritickou fámou až dosud za nejlepší prohlašovaný můj model slítne zcela jednoduše s piedestalu domnělé nepřekonatelnosti a já, vlastně tak skoro veškerá moje sláva slítne s ním... Nynější konkurs tedy má pro mne zcela jiný význam,“ Z části musil jsem dát příteli za pravdu přes to vše, že i Kolárovu Magelonu i Alešovu Vlast mohl by stihnout! týž osud, že by totiž mohly býti konečně přece někým překonány. Než dokud se tak nestane skutečně – – “ Z té příčiny jsem chlácholivě připomenul: „Přes to zůstaneš přec jen tím, čím v pravdě jsi.“ „Ale diadém priority bude mi stržen beze všeho milosrdenství,“ zvolal přítel sarkasticky a — zasmál se. Přítelovo zasmání mne pozarazilo, Připadlo mi jako bezděčný sympton neochvějného přesvědčení, že jest vítězstvím svým i tentokráte zase zcela jist. „Tvůj smích mne skoro pomátl,“ ujal jsem se slova po krátké pomlčce. „Či zdokonalil jsi svůj model tou měrou, že jest hors concours? Zbavli's jej snad všech závad, jež jsi byl na něm sám shledal? Či přetvořil jsi světce na koní, že po přiměřené výměně emblémů, zbroje atd. nemůže býti více zaměněn za jakéhokoli rejthara?“ „Ani to, ani ono,“ odtušil přítel. „Konkuruju tímže starým svým modelem, na němž jsem byl jen tu a tam cosi poopravil..“ „A domníváš se, nebo správněji řečeno, jsi přesvědčen, že's proti každé konkurencí obrněn?“ „Nikoli!“ pravil s důrazem sebevědomí. „Konkuruju dle předpisu tradicionelní jízdeckou sochou. Před veřejností, před světem mohu tedy padnout jako kterýkoli jiný gladiator umění; ale dle všeho nepadnu sám před sebou.“ „Co tím míníš?“ optal jsem se skoro až zvědavě. „Okamžitě se dozvíš, aniž bych ti jen slovem přispěl ku pomoci,“ odpověděl přítel sebevědomě. „Opravdu?“ usmál jsem se sarkasticky. Přítel více neodpověděl, nýbrž vstal a pomalu přešel přes celé ateliér až k plátnu, za kterýmž měl uloženo své hrubé sochařské haraburdí. Zde se obrátil ke mně, jakoby se chtěl přesvědčiti, sleduju-li jej zrakem, načež jediným mávnutím ruky plátno rozhrnul. „Co to?“ uklouzlo mi v náhlém udivení nad tím, co jsem spatřil a čím mne přítel v svrchované míře překvapil. Asi patnáct kroků přede mnou stála na nízkém, sotva metr vysokém dřevěném podstavci skizza sousoší, v jehož středu rozeznal jsem na první pohled sv. Václava na koni jako hlavní figuru skoro v životní velikosti. Překvapení mé bylo tak velké, že po pronesení citovaných dvou slov, jež mi byla bezděky uklouzla, zůstal jsem po několik minut v němém udivení seděti, aniž bych si byl jiného vědom, nežli že dívám se na sousoší, jež mne bylo překvapilo netoliko náhlým a nepředvídaným svým objevením, nýbrž i plastickou svou výrazností. Neboť skoro v nerozdílném okamžiku, kdy rozeznal jsem sv. Václava jako figuru hlavní, poznal jsem také tři figury vedlejší a zároveň postřehl nejen vzájemný jich styk nebo abych tak řekl, příčinné seskupení, nýbrž i myšlenkový a dějinný jeho význam. „Co to?“ zamumlal jsem po chvíli vstávaje, abych si sousoší prohlédl z blízka. „Ne, ne! Jen zůstaň na místě, kde právě stojíš!“ zvolal přítel kategoricky. „Vždyť přec pozoruješ, že to pouhá a k tomu jen z hrubá navržená skizza, která nesnese zkoumání z blízka.“ Ze vzdálenosti, z které jsem se díval, obzvláště pak za matného, podvečerního přítmí ovšem se mi zdálo, že jest skizza nepoměrně propracovanější; ale po přání přítelově zůstal jsem státi těsně před divanem, s něhož jsem byl vstal a věnoval sousoší zbystřenou pozornost. Čím déle, čím bystřeji a zkoumavěji jsem se díval, tím více jsem nabýval přesvědčení, že stojím před zárodkem uměleckého díla významu skoro snad epochálního. Po těch několik minut, co jsem přítelově práci věnoval; zkoumavou pozornost, marně jsem se namáhal připomenouti si nějaké jiné dílo plastické, jež by mělo s přítelovou skizzou jen vzdálenou podobnost. Bezděky popošel jsem několik kroků na pravo a po chvíli zase asi dvakrát tolik kroků na levo, abych mohl sousoší věrnost s obou boků; ale každá další podrobnost, již jsem při zbystřeném zkoumání postřehl, dotvrzovala jen náhled, jenž byl mozkem mým šlehl hned o prvním pohledu na překvapující skizzu. Když pak jsem se posléze opět vrátil na původní své stanovisko před divan, nemohl jsem jinak nežli dáti výraz svrchovanému svému uspokojení přitlumeným výkřikem: „Viktoria, kamaráde! Problém je šťastně a nepřekonatelně Konkurs nemůže skončiti nežli v tvůj prospěch!“ „Myslíš?“ zasmál se přítel, jenž byl zatím popošel k místu, Kde jsem stál já, a zadíval se mi upřeně a zároveň skoro až vyzývavě do očí. „Není žádné pochybnosti,“ odtušil jsem v naprostém přesvědčení, že jinak býti nemůže. „Leda bys byl v porotě ty sám jediný a rozhodl z pouhé kamaraderie,“ zasmál se přítel sarkasticky. „Neboť vším tím, co's byl pronesl nebo dal vůbec na jevo, není přec pranic přesvědčivě dokázáno…“ „Ovšem, ovšem,“ přisvědčil jsem. „Především jde o to,“ pokračoval přítel s nezměněným klidem, „mluví-li k tobě skizza mého sousoší dosti zřetelně a jaké myšlenky nebo city v tobě probouzí…“ „Ne, ne, kamaráde!“ vpadl jsem odpíravě. „Že jde především o to, mluví-li tvá skizza ke mně dosti zřetelně, sice připouštím; ale závěrek tvých slov zdá se mi býti nesprávný z té příčiny, poněvadž každé v pravdě umělecké dílo právě tak jako každá jiná věc budí v každém z nás dle naší individuality, nálady atd. myšlenky a city jiné. Na člověka v náboženství křesťanském vychovaného a v pravdě zbožného na příklad musí přece sousoší tvé působiti zcela jinak nežli na člověka nábožensky indiferentního. Z té příčiny jde tedy především o to, mluví-li skizza tvá dosti zřetelně, ale hned po té – co a jak vlastně znázorňuje…“  „Ano, ano, tak a nejinak!“ vpadl mi přítel do řeči. „A proto rci, co a jak skizza znázorňuje, abych se přesvědčil, znázorňuje-li aspoň přibližně správně, co mi tanulo na mysli.“ Vykládati mistru plastiky slovy, co tají vlastní jeho výtvor v ohledu myšlenkovém, jest rovněž tak nesnadné, jako zbytečné. Z té příčiny nereprodukuji slov, jimiž jsem se snažil učiniti se příteli přesvědčivě srozumitelným. V náhradu za to snažím se zde, pokud to slovy vůbec možno, učiniti čtenáři aspoň přibližně pojem o skizze, jak mi nyní ještě tane v paměti. Přítel použil sice k hlavní figuře svého sousoší starší své práce, sv. Václava na koni; ale místo majestátního klidu, jaký jeví starší model, znázorňuje sousoší ztrnulý moment svrchovaně dramatického ruchu. Před sv. Václavem — na polo k němu obrácena — klečí totiž na jednom koleně, jakoby byla jen na mžik poklekla, stařena v polořeholním šatě z dob uvedení křesťanství do Čech sv. Ludmila. Vráskovitá tvář rysů poněkud tvrdých, ale ušlechtilých jeví zbožné zanícení ženy důvěřující ve své poslání. Pravou ruku, v níž prostě drží prostý staroslovanský kříž, má sv. Ludmila sebevědomě vztyčenu do výše, jakoby naznačovala cestu, kterou má sv. Václav jako kníže i člověk nastoupiti, kdežto levou ruku křečovitě tiskne k srdci — k vlastnímu zdroji svých citů, názorů i rozhodnutí. Sv. Václav, k němuž sv. Ludmila důvěrně obrací svou tvář, jeví skutečně snahu vyhověti němému vyzvání. Zrak jeho obrácen je směrem, kterýmž svátá Ludmila ukazuje křížem a držení těla jeho nasvědčuje, že k cíli tomu nabádá i svého komoně. Ale komoň se poněkud vzpírá... Po pravé jeho straně v popředí stojí totiž pevně rozkročen svalovitý mladý muž v knížecím kroji staropohanském — Boleslav. Mužná jeho tvář jeví energii k nadlidskému odporu podrážděnou. Prudkým vzmachem levé ruky byl uchopil komoně za uzdu a trhnuv jím, obrátil komoňovu hlavu z pola k sobě na zad, kdežto pravá ruka křečovitě tiskne jilec z pochvy povytaženého meče, jakoby již již chtěla vzíti útočiště k násilí nejkrajnějšímu a zameziti bratrův úmysl — bratrovraždou...
Po levé straně komoně v pozadí stojí pak žena v plné ještě síle v knížecím kroji staropohanském — Drahomíra. Opírajíc jednu nohu o větev lípy jeví v tváři tklivý žal a bolestné zdrcení. Dívajíc se přes komoně k oběma svým synům, zdá se s úzkostlivým napjetím čekati výsledek zoufalého zápasu; ale sama stojí již bez rady a nečinně, jakoby byla v nejrozhodnějším okamžiku zalomila rukama a zůstala v ztrnutí. Na širokém podstavci pod komoněm válejí se kopyty jeho rozdrcené zbytky pohanských bůžků. — — Možno-li si z několika těchto slov učiniti aspoň přibližně správný pojem o přítelově zárodkovém díle, nechci rozhodovati. Z povrchní charakteristiky však je zřejmo, že nebylo již možno jako v původním jeho modelu přiměřenou technickou eskamotáží ve fysiognomii, kroji atd. dáti celku ráz libovolný. Zde byl momentní dramatický výjev zcela přesně a určitě vystižen, tak že komposice ta i po úplném vysvléknutí z hávu historického, po případě legendárního a z části i symbolického byla by vždy ještě měla aspoň podobný význam jako původně a v ohledu všelidském nemohla pozbýti na své působivosti. Mimo to neznázorňovala tradicionelní moment nehistorický; dokonané již vítězství křesťanství nad pohanstvím, nýbrž moment v pravdě historický: tuhý, ba zoufalý zápas nejčelnějších zástupců silné, zdravím kypící samostatné kultury staročeské se zástupci kultury cizorodé, spíše citové než rozumové — a naznačovala již také jaksi i pozdější výsledek boje. A vše to komposicí tak prostou, plasticky názornou, všeobecně pochopitelnou, tudíž populární, že nemohl jsem jinak, nežli upřímně vyznati, že přítelova skizza působí na mne elementární silou definitivně rozřešeného uměleckého problému sochy sv. Václava. Přítel vyslechl výklad můj, z něhož jsem zde naznačil pouze několik závěrečných point, se sebevědomým klidem umělce vyspělého, v uměleckých trudech, svízelích a bojích zoceleného. „A pokládáš mne za schopna provésti skizzu tu i v ohledu formálním?“ optal se s nenadálým nervosním affektem, jakoby byla duší jeho bezděky šlehla myšlenka zvracející všechny původní názory v pravý opak, „Pokládáš mne za schopna, že bych dovedl nejen celek, ale i všechny podrobnosti přivést? v ryze umělecký soulad, že bych dovedl všem figurám sousoší dáti přirozené posice, že bych dovedl všem fysiognomiím vdechnouti celku příslušnou výraznou oduševnělost, že bych dovedl provésti všechny kroje a všechny podrobnosti přesně historicky, že bych dovedl nejen ve vlastním skupení, nýbrž i na podstavci různými výjevy a emblémy z doby pohanství a první doby křesťanství v Čechách myšlenkový význam celku doplniti a prohloubiti, slovem že bych dovedl skutečně provésti dílo v pravdě již skoro nepřekonatelné?“ Vyslechl jsem přítelovu dýchavičnou periodu s tímže klidem, s jakým byl on před tím vyslechl rovněž tak zbytečný výklad o svém díle. Bylo mi však přece nápadno, že umělec, který měl techniku svého umění úplně v moci a nemusil v tomto vzhlede plýtvati bezúčelně slovy, pociťuje, jak se mi zdálo, náhle nedůvěru ve svůj talent k provedení díla tak šťastně založeného. Z té příčiny jsem konejšivě odtušil: „Ale co ti, starý hochu, napadá? Což pak jsi neprožil a neprocítil nesčetněkráte martyrologii momentanní nedůvěry v sama sebe, když tě opanovala malomoc dočasného umdlení a rozmrzelosti? Provedení technické je přec věcí pouhé píle a svědomitosti, pouhé řemeslné zručnosti, kterou jsi sobě již dávno osvojil v míře tak znamenité.“	 „Ty tedy jsi přesvědčen,“ přerušil mne přítel, „že bych mohl a měl dílo to provésti — —?“ „Ovšem že, a to bez rozpaků,“ vpadl jsem s důrazem nepřipouštějícím žádné odmluvy a námitky. „Neboť — prokomponuješ-li jen ještě pouhou skizzu, jsem jist, že tě o konkursu první cena nemine.“ „V tom případu učiníme ihned příslušné první kroky ku prokomponování, po případě k nejradikálnější korektuře!“ zvolal náhle přítel tónem sarkastickým, načež skříživ obě ruce na zádech začal volným krokem přecházeti po dílně. Předpokládaje, že přemítá o nějaké důležité opravě, usedl jsem klidně na divan a zůstaviv přítele jeho myšlenkám, zadíval jsem se opět zkoumavě na zajímavou jeho skizzu. Venku hučel teskně a kvílivě severní vítr, jenž vířivě mrskal vždy hustěji padající sníh do oken, tak že matné, sotva pozorovatelné stíny kmitající chvějivě po ateliéru dodávaly i figurám přítelovy skizzy jisté mrazivé životnosti. Nahodilá tato přízraková hříčka zaujala pozornost moji v té míře, že jsem chvíli skoro ničeho jiného nepostřehl, až když přítel po dílně promenující přiblížil se ku svému dílu a nápadně prudce se shýbl k zemi. Nežli však jsem si uvědomil, co zamýšlí, vztyčil se přítel ještě prudčeji od země a ateliérem zaduněla temná rána kladivem do provlhlé hlíny, načež následoval dunivý rachot s lešení se kácejících kusů rozbité skizzy. „Probůh, co počínáš?“ vzkřikl jsem a vyskočiv pospíšil jsem k příteli, bych dalšímu vandalismu zabránil. Nežli však jsem doběhl, udeřil přítel ještě několikrát kladivem do svého díla a rozdrtil je skoro úplně. „Šílíš?“ zvolal jsem v nejprudším rozčilení. Přítel spustiv těžké kladivo k zemi s trpkým úsměvem zavrtěl hlavou. Klid jeho mne zarazil. „A čím chceš konkurovat?“ ozval jsem se mírněji. „Konkurovat?“ opáčil. „Což pak jsi zapomněl, že lhůta konkursu vypršela již včera v poledne a že konkuruju sochou jízdeckou?“ „Ale proč jsi v návalu nevysvětlitelné nepříčetnosti zničil zárodek díla tak šťastně založeného?“ „Podivno, že znaje poměry, přece nechápeš!“ odtušil přítel s mírným udivením. „Naši tak zvaní mecenáši a vůbec všickni, kdož u nás osobují si právo a mají moc rozhodovati o výtvarném umění, holdují zcela jiným zásadám, nežli jakým se řídí pravé umění. Nová myšlenka, kterou v pravdě tvořivý talent vdechává svému výtvoru, bývá jim zpravidla skoro tak čímsi jako ničím.. Objednávají umělecká díla, vypisujou konkursy atd., abych tak řekl, podle osvědčeného lineálu, šablony a tradice. I nejhlubší, nejvlastnější podstatu uměleckého díla: myšlenku základní — předpisujou s úctyhodnou bezmyšlenkovitostí, jako by umělecké myšlenky byly všeobecným duševním majetkem tak skoro každého... Co tedy se skizzou, která vznikla z vlastního popudu bez obvyklých u nás předpisů? Konkurs byl přec vypsán na sochu jízdeckou a nikoli na sousoší — rozumíš? Kdybych byl ke konkursu zaslal sousoší místo jízdecké sochy, byli by je prostě — odmítli... Či doufáš, že po vyřízení konkursu právě vypsaného vůbec ještě někdy někomu napadne vypsati konkurs na úplně volné rozřešení problému svatováclavského? Co tedy se skizzou úplně bezúčelnou?... Lépe ji zničit, nežli se na ni po léta a snad do smrti dívat, jak v ateliéru překáží a připomíná jen abnormální poměry českého umění...“ Přiznám se, že jsem s mnohým, co byl přítel právě pronesl, souhlasil, ale jinému odpíral. Přirozeno tudíž, že následovala ještě dosti prudká kontroversa, kterou však pomíjím úplně mlčením a — končím – – – A konkurs?... Vyzněl jako obyčejně. Cizozemští znalci se dostavili, pronesli svá odůvodněná dobrozdání — ovšem jen o skizzách sochy jízdecké — a na základě tom rozhodnuto také o cenách. A závěrečný výsledek všeho byl jako o všech konkursech: všeobecná rozhořčenost a roztrpčenost všech, kdož se byli konkursu súčastnili... Než — tak bylo, jest a bude bohdá! i na dále.  
 

 

 

 

 

 

 

 

