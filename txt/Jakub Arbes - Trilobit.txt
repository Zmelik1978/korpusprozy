V nevelkém, v celku však dosti elegantně, ačkoli poněkud bizarrně upraveném salonku — v prvním patře známého malostranského domu U Splavínů — přechází volným krokem muž vysoké a statné postavy. Zažloutlé paprsky zářijového slunce odpoledního vnikají spuštěnými záclonami do salonku jen matně; přes to lze předměty rozeznati dosti zřetelně. Celek nasvědčuje prosté eleganci. Nábytek je vkusný, ale tu a tam postřehnouti lze mnohou více méně nápadnou věc, kterou bys mamě hledal v pražských bytech vůbec. Na první pohled bys řekl, že to skromný útulek zchudlého šlechtice nebo dvořana, kterýž stůj co stůj chce zachovati dekorum svého stavu; leč po bedlivějším rozhlédnutí nabyl bys přesvědčení, že mnohé předměty jsou zcela všední, kdežto jiné, zejména drobnější okrasy a ozdůbky, vůbec věci snadněji přenosné že nasvědčují vkusu vybroušenému, ale v Praze neobvyklému, ba snad i neznámému. Kulturní historik, znající vkus čelnějších národů evropských různých dob, byl by zde postřehl mnohou zajímavou a charakteristickou drobnůstku kavalírského přepychu francouzského z doby před velikou revolucí, ale zároveň také mnohou z dob pozdějších, najmě po pádu Napoleonově. I člověk v saloně přecházející působí celým svým zjevem cize. Pokud lze v matném světle rozeznati, je to muž asi třicetiletý v elegantním černém šatě. Hladce oholená, výrazná tvář markantních, ale rozmrzelou únavu prozrazujících rysů se širokým čelem a klidným pohledem působí v celku příjemně a prozrazuje člověka zdravím kypícího, vůbec organismus houževnatý. Celé držení těla a vůbec veškero chování muže toho jeví právě chladnou odměřenost, která se zračí zároveň i ve tváři, jevící onen druh stuhlosti, která každým okamžikem může roztátí v lehynký, sotva pozorovatelný úsměv nejoddanější úslužnosti, jenž bývá nejčastěji vlastním — dvořanům. Mnohé nasvědčuje, že muž ten strávil větší čas mužného věku svého v kruzích, uvyklých obřadní dvorní etiketě, a přece se zdá, že to muž nadmíru samostatný, pevný, odhodlaný, s neobyčejnou energií vůle, tudíž muž v nejvlastnějším slova toho smyslu. Dopoledne meškal asi hodinu v královském zámku hradčanském. Před jedenáctou hodinou zámek opustil, prošel loudavým krokem Ostruhovou ulicí a octnuv se ve svém bytě — nudí se již neméně než tři hodiny. S počátku chtěl něco pracovati. Vešelť do pokojíku těsně vedle salonku a zasedl za velký podlouhlý stůl, na němž jest rozloženo a rozházeno náčiní kresličské: napjatý na prkně papír, linealy, tužky, kružidla, tuše, mističky s rozetřenou tuší a jinými barvami atd. Nad stolem na stěně visí veliká mapa Čech. Na stole šatném leží po jedné straně dosti podrobná mapa krajiny křivoklátských lesů; tu a tam viděti nějaký kus papíru, popsaný číslicemi — patrně různými rozpočty. Znalec — jichž v tu dobu, t. j. r. 1835, kdy nebylo v Čechách železnic, nebylo mnoho — byl by po prvním rozhlédnutí se po stole, zejména pak po prozkoumání některých plánů, z části již dokončených, poznal, že jsou to první, ale přesné a důkladné pokusy o vytyčení železné dráhy z Prahy do krajiny křivoklátské, po případě až do Plzně. Muž v salonku přecházející nebyl tudíž šlechticem, žijícím bezúčelně na útraty pověsti svých předkův, aniž pouhým dvorním kavalírem, konajícím služby etikety, nýbrž mužem práce v tu dobu nehrubě vděčné, poněvadž byla skoro bez vzorův a prováděna doposud ještě takořka jen pokusně. Znalce byla by v pracovně překvapila i vybraná, skoro možno říci vzorná knihovna nejslavnějších děl mathematických a inženýrských, francouzských a anglických — zřejmý to důkaz, že zajímavý muž, zabývající se, ať již z vlastního popudu pro pouhou zábavu nebo z řemesla pro praktickou potřebu, vytyčováním železné dráhy, přikročil k úkolu tomu po důkladných předběžných studiích odborných. Avšak tentokráte práce mladého muže netěšila.  Sotva zasedl za pracovní stůl a vzal tužku do ruky, by na rozdělaném plánu tu a tam něco změnil nebo poopravil, ihned zase tužku odložil a zadíval se kamsi do prázdna. Buď byl unaven nebo rozmrzen aneb roztržit. Chvílemi pozivoval, pak vstal, přešel jednou nebo několikráte po jizbě, načež zastavil se u okna a zadíval se na malostranské náměstí. Nicméně i to jej po chvíli omrzelo; počalť prsty bubnovati po skle a netrpělivě přešlapovati, až pak konečně prudce se od okna odvrátil, zaměřil k nejbližší skříni s knihami a otevřev ji přehlížel rozmrzele náhřbetí knih. Dlouho nemohl buď najiti, co hledal, nebo se nemohl rozhodnouti. Posléze sáhl po jedné knize zdánlivě maní, vytáhl ji ze skříně a rozevřev ji počal se v listech jejích probírati. Po několika minutách však ji zase zavřel, uložil a sáhl po jiné knize, s kterouž opakoval totéž, až vystřídal asi deset knih, a konečně s jednou v ruce odebral se z pracovny do salonku, kde usedl do křesla a přes šero zde panující jal se čisti. Četl skoro čtvrt hodiny, ale nápadně roztržitě. Každou chvíli pohlédl ke dveřím nebo k oknům, jakoby jej každý sebe nepatrnější šelest vyrušoval, nebo jakoby očekával nějakou návštěvu. Posléze rozmrzen vstal a mrštiv knihou do křesla začal přecházeti. V okamžiku, když jsme mu počali věnovati pozornost, přechází již neméně nežli dvě hodiny. Nesčetněkráte se byl za tu dobu zastavil u okna a poodhrnuv záclonu zadíval se na ulici, nesčetněkráte byl pohlédl k rafijím velikých nástěnných hodin; nesčetněkráte byl zrak jeho utkvěl na některé bezvýznamné maličkosti — a nic, pranic neupoutalo jeho pozornost déle několika okamžiků. Konečně usedl zase do křesla a zadíval se do země. Asi po čtvrt hodině byl z dumání vyrušen rupavým zvukem, jakoby vystupoval někdo po schodech. Živě upřel oči, aniž by se byl pohnul, ke dveřím. V tom zazněl z věnčí přitlumený zvonivý hlas ženský, vypravující komusi cosi s neobyčejným chvatem, ba rozčilením. Muž v křesle zbystřil sluch, ale nepostřehl, jak se zdálo, ani slova. Po několika minutách hlas přede dveřmi umlkl; ale hned po té bylo slyšeti, kterak někdo strká klíč do klíčové dírky, jak opatrně klíčem otočil a pootevřev dvéře vešel po špičkách do předsíňky, z které se vchází do salonu. Muž v křesle ani nyní se nepohnul; ale upíral zrak svůj upřeně na dvéře, jakoby čekal, brzo-li se otevrou. Do předsíňky vešedší osoba tam chvíli něco šukala, načež se připlížila ke dveřím do salonu vedoucím, vzala za kliku a opatrně a co možno bez hluku pootevřela. Mezi dveřmi objevil se boubelatý červenolíci obličej asi třicetileté ženštiny s živýma očima, lehynce zahnutým nosem a odulými zdravými rty, kolem kterýchž pohrává právě šelmovsky úslužný úsměv. Shlédnuvši muže v křesle změnila sice výraz tváře v úslužnou opravdovost; ale zároveň vklouzla do salonu, aniž by dbala opatrnosti, s jakou byla původně vstupovala, by nevyrušila. Oblečena jest v prostý, ale čisťoučký šat městský: kartonová sukně je skoro všechna zakryta sněhobílým fěrtochem, bleděmodrými hvězdinkami zdobeným, buclaté tělo s kyprými ňadry vězí v ozdobně olemovaném špencru — na hlavě bleděžlutý šáteček s hnědou obrubou — na nohou černé střevíčky s červenými mašličkami. V celku zjev dosti příjemný, polo koketní a polo opravdová žena z lidu — čilá, živá, úslužná, o vše dbalá, do únavy pracovitá... A v témž okamžiku, kdy pootevřevši dvéře, shlédla muže v křesle, popustila uzdu své bodře úslužné výmluvnosti. „Ah, monsiňór, nix travajle!“ zvolala přitlumeně skoro s jásotem, a vklouznuvši do salonu s úžasnou živostí pokračovala: „Bon žúr — bon žúr, monsiňór!... Já se jen přicházím pozeptat, zdali monsiňór nix wollen... Ah, to je — zdali monsiňór nix — vule vú...“ Tvář osloveného přelétl lehynký úsměv. Opětoval pozdrav přívětivým pokynutím hlavy, načež upíral zrak svůj na švadronící ženu s oným výrazem ve tváři, z kteréhož bylo lze rovněž tak snadno vyčísti uspokojení jako vybídnutí, aby ve švadronění pokračovala. „Ah, malér, veliký — grand malér, milý, dobrý pane monsiňór!“ spustila ženština a bodře úslužný výraz tváře změnil se ve výraz zpola truchlivý, ba bolestný. „Jak jen bych to šikovně pověděla! Tedy jak já vom haus aus — pryč... tu ajn karúsl mit šval — dé šval — toť se rozumí v kalupu ujíždí... A chlapec – bubrle — só grand (při tom ukázala od země zvýši stolu) běží přes cestu a bác — před švaly a karúsl — a švali i karúsl přes anfán — pryč a pryč... ,Š'Marjá-Josef!‘ Mondié!‘ křičím a vidím, jak se bubrle válí a řve — (při tom napodobila dětský pláč a posunky dávala na jevo, jak se dítě po zemi válí). A na štěstí — Dié je grand — bubrle — anfán — nix gemacht, prachnix – –“ Čtenář zajisté nepoměrně spíše porozumí, co chtěla švadronící žena vypravovati, nežli muž, kterého oslovovala monsiňór a kterýž s neobyčejnou účastí, ba napjetím naslouchal, a živé a významné posunky, jimiž vypravující své kusé líčení provázela, tak bedlivě stopoval, až pochopil aspoň v podstatě, oč jde. Porozuměl-li úplně nebo jen částečně aneb snad docela falešně, nebylo možno zjistiti; tvář jeho posléze se vážně protáhla, ba skoro zachmuřila, jakoby byl vyrozuměl, že dítě přišlo k úrazu. Švadronící žena však ve své hatmatilce, provázené nejživější, výraznou, mnohdy ovšem i komickou mimikou, pokračovala. Vypravovala a naznačovala, kterak dítě popadla a odnesla do nejbližšího domu, jak přiběhli ustrašení a polekaní rodičové, jak se tvářili a chovali a jak děkovali. A když pak se domnívala, že monsiňór porozuměl, ukončila švandronérství své obvyklou otázkou: „Monsiňór — wollen nix? — vule vú!“ Monsiňór, jenž byl až dosud ani slova nepronesl, ba ani úst k řeči nesešpoulil, kvapně přikývl, načež oběma plochýma rukama přejel několikráte před svým obličejem, jak by mimicky naznačoval mytí. Žena okamžitě pochopila. „Ah, lavoar — vodu — chce monsiňór?! Hned, hned a také čistý mušoar... Monsiňór vule vú — promenad?“ Monsiňór zase jen přikývl a žena střelhbitě odkvapila do předsíňky. Po chvíli se vrátila. Teprve nyní vstal i monsiňór a ozval se po francouzsku. Mluvil pomalu a co možno zřetelně, vypomáhaje si, aby se stal srozumitelným, taktéž posunky. Nazýval ženu madame Babette a uděloval rozkazy pro večer. Madame Babette naslouchala napjatěji a pozorovala každý posunek monsiňórův nepoměrně bedlivěji, nežli činil on, když snažila se ona něco pověděti, a přes to vše, že monsiňór nepronesl ani jediného slova německého, tím méně českého, porozuměla důvtipná madame Babette konečně všemu, co si přál.. Monsiňór uspořádal svou toaletu a asi po čtvrt hodině opustil byt, v němž zůstala madame Babette, by poklidila a upravila, čeho bylo třeba... Muž, jemuž jsme byli věnovali právě chvíli pozornost, byl rodilý Francouz — muž vzdělaný, živého temperamentu — muž, kteréhož nenadálý politický převrat ve vlasti zavál náhodou do Čech — do země, o jejíž minulosti, obyvatelstvu, jazyku, mravech atd. neměl druhdy téměř ani zdání. Nepřibyl sice do Prahy sám, nýbrž v dosti četné společnosti krajanů, s kterýmiž se sice stýkal a dorozumíval, ale kteří byli právě jako on přibyli do Prahy jako političtí psanci, s poměry země a obyvatelstva naprosto neobeznámení a jazyka českého, ba většinou též německého neznalí. Charakteristické zvláštnosti Prahy, zvláště její starožitnosti a především rozkošná poloha učinily na přibylé Francouze, zejména pak na muže, o němž vypravujeme, hluboký dojem. Ale což vše naplat, když kromě svých krajanů, s kterými přibyl do Prahy, jen zřídka kdy se s někým setkal, s kým by se byl mohl ve své mateřštině dorozuměti a pobaviti. Neznaje jazyka českého aniž německého, cítil se v Praze osamělým, a jakmile nebyl mezi svými krajany, bezpříkladně se nudil. Nedlouho před svým příchodem do Prahy byl totiž po delší čas vedl život takořka sybaritský, život v svrchované míře příjemný, bezstarostný — v němž zábava stíhala zábavu. Není tudíž divu, že pociťoval v Praze, kde krajané jeho žili spíše v ústraní nežli s okázalou nádherou, náhlou změnu života dvojnásob trapně. Na štěstí byl mužem přísné vědy — a mathematika vědou jeho nejmilejší. Ba více, štěstí mu přálo i v jiném směru. Byltě se seznámil s několika intelligentními a zároveň praktickými lidmi — z nichž někteří vyznali se i ve frančině — kteří se zanášeli smělým projektem vystavěti železnou dráhu z Prahy údolími do lesů křivoklátských, po případě až do Plzně. V tu dobu byl podobný projekt ovšem ještě cosi nadmíru odvážného, zdánlivě skoro nemožného, což však Francouze tím více dráždilo, takže se uvolil spolupůsobiti při přípravných pracích. Vše to ovšem podnikal jedině za tím účelem, aby zapudil démona nudy, jenž jej ve městě mezi obyvatelstvem, s kterým se nemohl dorozuměti, mučil. Avšak jako nebylo možno býti neustále mezí krajany, vyhýbajícími se veřejnosti, tak nebylo také možno zabývati se neustále studiemi mathematiky, tím pak méně pracovati neustále o projektech ku stavbě dráhy, Démon nudy pracoval vždy usilovněji a pobádal začasté i k různým výstřednostem. Ale nic naplat. Na den, na dva dny osudný démon zažehnán; ale jakmile se ubohý psanec francouzský ocítil o samotě a práce jej omrzela, cítil se v svrchované míře opuštěným, ba nešťastným. Není tudíž divu, že v rozmrzelosti své podnikal také, kdykoli se naskytla příležitost, kratší a později i delší vycházky do krásného okolí pražského — že loudával se sám a sám mnohdy po mnoho hodin, jindy pak také po celé dny po silnicích, cestách a mezích ve snivém zadumání, že vylézal na vršiny, odkud se otvírala volnější vyhlídka do nejbližšího nebo vzdálenějšího okolí. A na těchto osamělých potulkách, kdy jiskrný proud myšlenek začasté mohutněji a neobvykleji se rozvlnil, stalo se nejednou, že začal si muž ten klásti účty ze svého dosavadního života a zabývati se i mlhavými plány do budoucnosti. Byl bystrá hlava, muž mnohostranně a důkladně vzdělaný; ale když o dosavadním životě svém uvažoval, nemohl jinak nežli sám sobě vyznati, že žil a žije přece jen skoro až lehkomyslně. Cítil sice náklonnosti k vědám, ale žil přece jen jako světák a kavalír, zabývající se vědami z pouhé záliby k zažehnání dlouhé chvíle nebo z pouhé marnivosti. I mathematika nebyla mu až dosud skoro ničím více nežli vědou, ku které jej vábila přirozená náklonnost, aniž by byl dbal o její upotřebení; krátce, muž ten nebyl se doposud ještě rozhodl, v jakém směru by měl ve studiích svých dalších pokračovati, by sama sebe uspokojil a dosáhl přesně vytknutého nějakého cíle. Není divu, že nejzamilovanější studium jeho, mathematika, vábila jej hned k astronomii a hned zase k inženýrství — na jiné vědy vůbec skoro snad ani nepomýšlel... A tyto a podobné myšlenky rojily se v hlavě jeho i tentokráte, když byl vyšel, aby potulkou zažehnal dlouhou chvíli. Po nějaký čas bloudil bezúčelně ulicemi a v bezprostředním blízku svého bytu, načež zaměřil volným krokem k Újezdské bráně. Minuv bránu první i druhou loudal se po Smíchově, jenž měl v tu dobu ovšem zcela jiné vzezření nežli nyní. Kromě několika výstavnějších továren bylo tu jen poblíže bran a pak dále na jih několik skupení bídných, z většího dílu doškových chatrčí — vše ostatní zaujímaly zelenářské a jiné zahrady. Když byl přešel Smíchov, aniž by byl čemu věnoval zvláštní pozornost, zabočil na cestu k Radlicům vedoucí a odtud dal se směrem jižním po cestě do vrchu, po které se chodívalo do romantického údolí svatoprokopského. Cesta, po které se ubíral, nebyla mu neznáma. Údolí svatoprokopské, jež bývalo tehda jedním z nejoblíbenějších výletních míst, znal z několikeré již návštěvy právě tak jako bezprostřední jeho okolí, krajiny kolem Slivence, Řeporyj, Jinonic, Butovic a Hlubočep. Není tudíž divu, že ačkoliv podnikl cestu zcela bezúčelně, na temeně vrchu dělícího údolí Dalejské od údolí jinonickoradlického, kde stával druhdy veliký dřevěný kříž — nerozhodně stanul. Bezděky mu napadlo, že mohl by se dáti směrem, kterýmž doposud ještě nikdy nešel — k východu — a také tak bez rozpakův učinil přes to vše, že musil se ubírati po samých polních mezích. Den byl jasný, klidný — slunce klonilo se již k západu. Kolkolem panovalo hluboké ticho, rušené jen ob čas zašviřením křídel vyplašeného ptáka. Však právě toto ticho činívá tuto krajinu, zvláště k večeru nadmíru smutnou. Široký hřbet vršiny jest samé pole právě tak jako celé jeho severní úbočí. Rozhled směrem k Slivenci, Radlicům a některým vinicím nad osadou tou a nad Košíří není značný; ale v svrchované míře zádumčivý, ba smutný. Francouze však krajina a její ráz nezajímaly. Ubíral se po mezích nebo přes strniště volným, ba loudavým krokem a se svěšenou hlavou. Duší jeho kmitaly právě některé význačnější obrazy z nedávné minulosti. Viděl v duchu tu neb onu partii Babelu na Sekvaně — tu některý chrám nebo ulici s hemžícími se davy lidu — tu některý palác anebo význačnější budovu nebo park — zahradu – nebo pouhou fontánu ... Náhle vyhoupl se před duševním zrakem jeho St. Cloud — zámek i park se svými krásnými procházkami a čarokrásnými vyhlídkami... Na mysli tanula mu ta neb ona partie zámku — ten neb onen sál — ten neb onen výjev... Vzpomínal na mnohou známou tvář, až posléze vidí v duchu i krále Karla X., kterak bezstarostně sedí při hře právě v nejosudnějším pro něj a rod jeho okamžiku: když mu totiž bylo v St. Cloudu zvěstováno, že se lid pařížský bouří... A usměvavá bezstarostná tvář králova vyhoupla se před duševním zrakem vzpomínajícího ještě několikráte v nejrůznějších situacích, když docházely z Paříže vždy hrozivější zprávy o postupu červencového povstání roku 1830, a král stále doufal, že záležitost jeho není ztracena, že branná síla královská odboj lidu zdeptá a královská moc vyjde z bouře jako vítěz... Kromě výjevů z bezprostředního okolí krále Karla X. vyhupovaly se před duševním zrakem jeho i některé obrazy ze zbouřené Paříže... I viděl barikády a strašný, zuřivý boj o ně... Viděl pálit s barikád, z oken i vikýřů — viděl tisíce rozlícených bojovníků hnáti útokem — viděl mrtvé, raněné a potoky krve. A hned zase mu tane na mysli truchlivý pro Bourbony obraz závěrečný: kterak král obklopen jen nepatrným hloučkem věrného vojska opouští St. Cloud a táhne do Rambouilletu, by se lam vzdal trůnu na prospěch svého syna — vévody Bordeauxského – – a uchýlil se pak i se synem svým do vyhnanství… Tyto a podobné obrazy tanuly poutníku našemu na myslí, když náhle pozornost jeho upoutána obrazem bezprostřední přítomnosti. Stanulť na nejvyšším temeni Dívčích hradů — nad tak zvanou bílou stěnou, odkud jest jedna z nejkrasších vyhlídek na Prahu a část jejího okolí. Před zrakem jeho rozprostíralo se čarokrásné panorama, stopené v záři slunce k západu se schýlivšího — tudíž v nejpříznivějším osvětlení. Poněkud na levo viděl Hradčany a část Letné, pod tím a dále k východu smaragdové ostrovy, nesčetné domy a chrámy pražské, pak skoro již přímo před sebou Vyšehrad, Podol a dále na pravo Bráník, ba i zalesněné výšiny nad Komořanským zámkem za Modřany... A dole pod skalou podle kypré zeleni luk, bělavých skalních stěn a různých vinic, domův a domků vine se Vltava, jejíž, hladina leskne se tu a tam v paprscích slunce jako roztavené zlato... Nenadále se objevivší tento obraz zaujal veškeru pozornost dívajícího se... Byltě překvapen, ba skoro uchvácen ... Minulost pro něho v okamžiku tom více neexistovala. Zrak jeho těkal z místa na místo, a všude, kde utkvěl, poutala překvapující nějaká podrobnost... Dlouho stál takměř bez pohnutí kochaje se čarokrásným pohledem. Náhle zahřměla těsně pod ním hromová rána, provázená děsným rachotem, až půda kolkolem chvějivě zaduněla. V prvním okamžiku neměl ani potuchy, co to znamená; přes to nepozbyl duchapřítomnosti. Učiniv několik kroků ku předu shledal, že stojí těsně nad kamennými lomy, ve kterýchž byl právě kámen prachem lámán. S místa, na kterém stál, viděl pod sebou neveliké prostranství, ohraničené po jedné straně nevysokou, skoro kolmou skalní stěnou, jinde pak skalnatými vyvýšeninami — viděl tudíž skalní prohlubinu... Tu a tam ležely hromady již nalámaného kamene, jinde menší hromady štěrku... Opodál za skalní stěnou stálo nebo sedělo ve skupení několik mužských a ženských postav v nuzných a polorozedraných šatech — skaláci a skalačky, čekající, až navrtaná rána vyjde... Viděl tedy obraz prostý, ba všední, nepoutající ničím zvláštním... Skaláci a skalačky právě šli zase po své práci. Někteří ze skupení ubírali se ke skalní stěně, jiní k některým hromadám kamení, kdežto ženy — jedna po druhé — zasedaly na zemi, aby větší kameny roztloukaly kladivy ve štěrk. Za nedlouho ozývaly se z lomů pádné, třaskavé rány kladiv a drsné hlasy skalákův. Dívající se muž věnoval chvíli pozornost i tomuto prostému obrazu, až jej posléze přece jen znudil. I rozhlédl se ještě jednou po krásné panoramě před sebou, a zahlédnuv po straně stezičku, vedoucí klikatě s vršiny, rozhodl se, že nastoupí zpáteční cestu směrem k silnici zlíchovskosmíchovské. Stezka byla sice příkrá, ale přece dosti schůdná. Vedla však především do lomův a teprve odtud oklikou k erární silnici, ku kteréž měl monsiňór namířeno. V několika minutách octl se tudíž v samých lomech, takořka ve středu pracujících skaláků, kteří jej teprve nyní postřehli a jednak zvědavě a jednak udiveně k němu pohlíželi. I on rozhlédl se bezděky pozorněji kolem a postřehl postavy a tváře budící útrpnost a bázeň zároveň — v celku pak obraz rovněž tak prostý jako zajímavý — ba originální. Těsně pod skalní stěnou stál asi šedesátiletý muž zdivočilého výrazu ve tváři do hnědá opálené. Zcuchaný ryšavý plnovous a takový též, ale valně již prošedivělý vlas — nesčetné vrásky — a především skoro drzý pohled, kterýmž cizince právě měřil, dodávaly statné druhdy, ale nyní již přihrbené, v cárovitý šat oblečené postavě vzezření lupičského. Opodál stálo buď vzpřímeno nebo různě přikrčeno — právě jak byli objevením se cizince z práce vyrušeni — několik mladších skaláků: vesměs muži statní, ale vysilující prací sedření — v celku obraz bídy a utrpení... Nejtrapnější pohled poskytovala obstarožná žena jedna, sedící jen několik krokův od neznámého před nevelikou hromadou štěrku. Kolkolem leželo množství kamenů větších. V pravici držela těžké kladivo, kterýmž byla před chvílí rozdrtila veliký kámen před sebou. I ona byla oblečena v šat rozedraný, cárovitý — i ona měla tvář drsných tahův a skoro cikánské pleti, ale přece výrazu skoro bolestného — a upírala právě dobromyslné, skoro snivé modré oči k cizinci, jakoby jej prosila o slitování s bídným stavem svým neb o almužnu... Mimovolně přistoupil k ní blíže a oslovil ji po francouzsku, optav se, komu lomy patří. Tvář její přelétl zvláštní, trpce bolestný úsměv, když pokrčivši ramenoma obrátila se ku skupení skaláků zevlujících pod skalní stěnou a drsným hlasem skřehotavě zahoukala: „Vašíku! Ten pán se na něco ptá a já mu nerozumím.“ Nejstarší skalák se pohnul a popošel. Z ostatních někteří jej následovali a v několika vteřinách byl cizinec obklopen. Optal se na to a ono: mnoho-li vydělají týdně — jak jsou spokojeni atd. Z tázaných však nikdo nerozuměl. Někteří, zejména nejstarší skalák s poníženou úslužností v ten smysl také odpověděl; ale odpověděm zase nerozuměl cizinec. Po opakovaných pokusech konečně nezbylo cizinci, jemuž na odpověděch skaláků právě tak málo záleželo jako skalákům na jeho dotazech, nežli významnou mimikou dáti na jevo, že jest veškeré dorozumívání marno, a obrátiti se k odchodu. Skaláci a skalačky porozuměvše přisvědčili přikyvováním. Někteří šli již zase po své práci, jiní ještě lelkovali, když cizinec pozdraviv obrátil se k odchodu. Popošel však jen několik kroků směrem k vozové cestě, vedoucí z lomův, a náhodou — právě když měl zahnouti za skalní balvan — ještě jednou se obrátil. Slunce zapadalo... Lomy, nalézající se právě skoro již úplně ve stínu, poskytovaly v zlatém odlesku žhavých červánků pohled nadmíru poetický. Přímo padaly paprsky sluneční již jen na ženu sedící před hromádkou kamení a upírající na vzdalujícího se cizince zrak svůj s týmže trpce prosebným výrazem, jako když si jí byl všimnul poprvé. Napadloť mu, že měl ubohé přece jen poskytnouti almužny. I vytáhl z kapsy něco drobných peněz a chtěl popojiti k ženě. Sotva však učinil několik kroků, stanul. Pozornost jeho upoutal kámen, ležící těsně na rozhraní stínu a slunečního jasu a lesknoucí se ve žhavě zarudlých paprscích slunce tak nápadně, že se cizinec bezděky shýbl a kámen zvedl. Popošed pak k ženě hodil jí něco drobných do klínu, načež se obrátil a volným krokem opět se vzdaloval. Zahnuv za první skalní balvan, podíval se na kámen, jejž byl zvedl, a shledal, že jest to praobyčejný šedý a zahnědlý kámen, jakýmž v okolí Prahy štěrkují silnice. Jediný pohled ten také dostačil ku přesvědčení, že zaleskl se kámen v záři sluneční jen nahodile. Přirozenoť, že jej chtěl zahodit; ale náhodou jej obrátil a postřehl na něm symetrickou jakousi figuru. Měla vzdálenou podobu ráčka; od šiškovitého tílka rozbíhaly se totiž na obě strany vějířovité rýhy; neboť figura nebyla vypouklá, nýbrž do kamene vtlačena. Nahodilost ta upoutala na chvíli pozornost cizincovu; ale posléze kámen přece jen zahodil a šel svou cestou. Nicméně po několika minutách mu napadlo, že je to přece jen vzácná hříčka přírody nebo pouhé náhody, která by snad mohla zajímati jiné. I vrátiv se, zvedl zahozený kámen, a vstrčiv jej do kapsy, ubíral se zrychleným krokem k domovu. Na cestě zabýval se v duchu zase jen svými vzpomínkami nebo plány do budoucností a na kámen úplně zapomněl... A přec si odnášel skvost nezměrné důležitosti a zároveň zárodek své nesmrtelnosti – – – Octnuv se ve své ložnici a naleznuv při svlékání kámen v kapse, nedovedl si monsiňór skoro již ani připomenouti, proč jej vlastně zvedl a domů nesl. Příčina zdála se mu být tak malicherná, že kámen prostě – odhodil. Náhodou zakutálel se kámen pod lože a byl by zůstal nepovšimnut a snad i úplně zapomenut, kdyby ho nebyla po několika dnech v nepřítomnosti pánově poklízející posluhovačka – madame Babette — ze spod lože vymetla. Nemohouc si vysvětliti, jak přišel kámen do ložnice a pod lože pánovo, zvedla jej a prohlížela. Symetrický otisk v kamenu upoutal sice na chvíli i její pozornost; nicméně všední kámen byl by sotva ušel osudu, jaký stihá za takových okolností každou smeť, kdyby prosté ženě z lidu nebylo napadlo, že snad se přece jen v ložnici a pod ložem jinak dosti podivínského monsiňóra neocitl náhodou… položila kámen prostě na pánův psací stůl a poklidivší vzdálila se... Když se pán vrátil a zapomenutý kámen na svém stole nalezl, počal jej poznovu bedlivě prohlížeti. duši jeho rojily se různé myšlenky, až pak šlehla duší myšlenka nad jiné intensivnější. Napadloť mu, že jest v mineralogii přece jen laikem a že by snad bylo záhodno věnovati i této vědě větší pozornost nežli doposud. A od té chvíle začal se systematicky zabývati i touto vědou 	 Kdybychom chtěli vypravovat, co následovalo, bylo by nám stopovati více než půlstoletou činnost učence, kterýž neúmorným badáním svým první poodhrnul závoj, za neproniknutelný pokládaný, kterýmž byl zahalen přirozený vznik naší zeměkoule. Vědecká činnost a neocenitelné zásluhy Jáchyma Barranda jsou světoznámý. Ze životopisu jeho víme, že za nedlouho po červencové revoluci pařížské r. 1830 přibyl do Prahy se dvorem vypuzeného krále francouzského Karla X., jako preceptor vévody z Bordeaux, později pod jménem hraběte Chamborda známého pretendenta trůnu francouzského; ale naprosto jest neznámo, za jakých okolností nalezl mladý, tehdá jen mathema- tikou a inženýrstvím se zabývající učenec prvního trilobita, kterýž jej přivedl na dráhu nového, posud nikým systematicky nepěstovaného badání, kterýmž získal si o vědu zásluh nesmrtelných.
 
 

 

