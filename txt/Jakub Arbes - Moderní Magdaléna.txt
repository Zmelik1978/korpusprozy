Hrozivě jako tlumená vášeň snáší se dusný srpnový večer nad lesnatou pohorskou krajinu v Podšumaví. Obloha zatahuje se už skoro po celou hodinu těžkými, zlověstnými mraky, z nichž hned po západu slunce vyšlehovaly matné blesky, provázené mručivým hřímáním. Není pochybnosti, že co nejdříve snese se nad úplně již setmělým údolím jedna z oněch vytrvalých bouří, které zuřívají mnohdy po celou noc... Z oken myslivny — jediného to obydleného stavení na několik hodin cesty v okolí — kmitá večerním temnem žlutavé světlo, osvětlující místnost originální a zajímavou. Je to podlouhlá a prostorná světnice s hambalkovým stropem, rozdělená postranními prkennými příčkami ve dvě části. Pozadí — útulné to zákoutí s dvěma okny plných květin — je ložnicí a jest od popředí oddělena tmavohnědými, porozhrnutými portiérami. Jediným pohledem poznáme, že zde ještě před nedávnem vládla vzorně pečlivá ruka zálibné ženy vytříbeného vkusu. Nábytek je sice prostý, ale tu a tam možno postřehnouti množství vkusných okras a dámských titěrek. Přes patrný nelad, zaviněný dle všeho dlouhou nepřítomností hospodyně a dočasným hospodářstvím nehrubě pořádku milovných mužských, jeví útulné pozadí vábnou svěžest, kontrastující nápadně s pošmurným staromodním popředím. Po stěnách na příhodných i nepříhodných místech jsou totiž rozvěšeny jelení parohy, pušky, tesáky a různé lovecké náčiní. V koutě na pravo stojí velká kachlová kamna; v popředí pak jsou dvéře do chodby, z které se kamna vytápějí a kterouž vchází se jednak ke schodům do prvního patra, jednak ke hlavním vratům dvora, ohraničeného vysokým laťovým plotem. Na stěně mezi kamny a připomenutými dveřmi visí dřevěné hodiny s kukačkou. Podle hodin směrem ke dveřím viděti velkou podobiznu mladého muže zádumčivého vzezření v lesnickém obleku. Pod podobiznou visí v zlatém rámečku fotografie mladé dámy v plesové toilettě; pod tou pak — revolver. Ve stěně přímo proti podobiznám jest velké okno bizarního tvaru. Kdykoli se intensivněji zableskne, viděti tímto oknem osvětlený dvůr myslivny a v dálném pozadí mlhavou silhouettu tří křížů na nevysoké skalině, ke kteréž a po níž jde klikatá stezka až ke křížům. Před oknem stojí nevelký stolek, kdežto úplně v popředí – přímo proti dveřím již připomenutým — jsou ještě jiné dvéře, do dvora. Na háku na dveřejích visí karabáč. Opodál stojí stolice, přes niž je přehozena stará houně. Kromě dvou regálů s knihami podle stěny na levo a nevyhnutelného jiného nábytku je skoro uprostřed místnosti v popředí velký dubový stůl s trnoži — kolem stolu křeslo, v němž sedí právě muž v loveckém oděvu maje hlavu opřenu o obě ruce — a několik prostých stolic. Na stole hoří velká petrolejová lampa bez stínítka a vedle ní leží otevřená nějaká kniha. Vše je prosté, staromodní, těžkopádné a nevlídné, jako v bytech starých mládenců nebo vdovců pokročilého věku, kterýmž na vábnosti bezprostředního okolí, v němž zřídka kdy prodlévají, pranic nezáleží. Přes to lze i zde vystopovati renovační doplňky někdejšího ženského hospodářství... V okamžiku, kdy čtenáře v místnost tu uvádíme, lze v ní pozorovati také ještě jednu nápadnější odchylku od obvyklosti. V pozadí viděti z pola za španělskou stěnou dětskou postýlku, která byla pošinuta od stěny tím způsobem, že ode dveří ze dvora není ji viděti. U postýlky je stolek a na něm láhev vody, talířky, koflíček a lžička. Noční klid ruší v jizbě jen jednotvárný tíkot hodin a občas šumot větru, jenž někdy i okenicemi mírně zařinčí. Venku blýská se doposud ještě v dlouhých intervalech, a jenom mručivé hřímání je vždy zřetelnější. Muž v křesle za stolem sedí bez hnutí jako socha. Teprve když hodiny hrkly a začaly odkukávat desátou, zvedl hlavu, a rozhlédnuv se rozespale kolem, upřel zrak svůj na odkukávající hodiny. „Co to?“ uklouzlo mu drsně; ale hned, jakoby se byl úplně vzpamatoval, skoro bolestně zašeptal: „Ah tak! Po probděné noci přemohla mne únava. Zdřímnul jsem...“ Obrátiv pak hlavu do pozadí k dětské postýlce, opatrně a bez hluku se vztyčil. Je to asi šedesátiletý muž vysoké, kostnaté postavy a mračného výrazu v osmahlé, prošedivělým, původně černým plnovousem zarostlé tváři, poněkud drsných, ale dobráckých rysů. Pouhým vzpřímením se prozradil, že je doposud v plné mužné síle, schopen snad i vášní, a že není radno ho podráždit nebo docela rozvášnit. Přímost, odvaha a ráznost jeví se každým rysem tváře, jejíž jiskrné černé oči pod prošedivělým obočím zdají se přímo bodati. Vztyčiv se postál jen okamžik, načež po špičkách a svrchovaně opatrně plížil se k postýlce do pozadí. Chvíli se díval upřeně do postýlky, jevě bolestné vzrušení, načež se zase týmž opatrným způsobem odplížil do popředí, kde stanul. „Ubohé dítě!“ vzdychl s trpkou resignací. „Trpíš — trpíš – bez své viny...“ „Ach, bože, bože!“ postesknul si, odmlčev se kratince, tónem lítostné výčitky. „Proč — trpí to ubohé robě tak bezměrně? Proč? Komu a čím ublížilo?... Ještě předevčírem pobíhalo a skotačilo, svěží jako laňka, veselé a plné života... A dnes leží už skoro po celý den jako poloumrtvé — a jenom chvílemi probouzí je z mrákotného polouvědomí dusivý kašel...“ V tom ozvalo se z pozadí z postýlky hrčivé zakašlání, a hned po té sípavý dětský hlásek úzkostlivě zavolal: „Mami — mami!“ „Zas jen matku volá!“ pomyslil si muž v popředí, a ruče se obrátiv, s chvatnou úslužností přistoupil k postýlce, ze které se k němu vztáhly dvě dětské ručinky a dětský hlásek sípavě zablábolil: „Dědečku, dědečku! Kde je mami?“ Tak prostince a přece důtklivě oslovený však na lento dotaz přímo neodpověděl. Dle všeho šlo mu ze zvláštních příčin o to, svésti myšlenky churavého dítěte ke předmětu jinému. Začalť se s ním něžné a chvílemi i dětinsky mazliti, mluvě jednak k dítěti, jednak — zkoumaje při tom jeho stav — k sobě: „Ty nespíš, dušinko? Já myslil, že hajáš jako syslíček. A ty zatím koukáš jako sůvička.“ Při tom se nahnul k dítěti. „A bolí tě snad — bolí? A kde, dušinko, kde? Pod bradičkou — v krčku, jak ukazuješ? Ah, to přejde, dušinko — uvidíš!...“ Ohmatávaje pak dítěti čelo, líčka a tu i tam tělíčko, týmž tónem pokračoval: „Vždyť pak máš čílko úplně studené — i tvářinky a celé tělíčko!“ Při tom kmitla duší jeho nadějná myšlenka, že dítě, nemajíc horečky — o níž se domníval, že provází každou vážnou a nebezpečnou chorobu — přece jen nechuraví tak těžce a beznadějně, jak se zdá. „A nic nechceš, dušinko — pranic? Ani nabumbat — ne?... A což kdybych ti urovnal aspoň poduščinku pod hlavičkou? Vždyť pak tu ležíš jako učiněný lotrásek. Přikryvka skopaná — scumlaná...“ Urovnávaje dítěti peřinku a přikrývku, s nucenou laškovností doložil: „Nejinak než jako v liščí brloze... Tak, tak! Teď budeš zas ležet jako knížecí paňátko — ne?... Nu, vidíš — já ti také vyhovím — ve všem, ve všem ... A teď už tak křečovitě nekašleš, jako z rána a po celé odpůldne. To je patrně dobré znamení. Jen kdyby tě zas andělíček ukolébal, aby tě spaníčko osvěžilo, posilnilo, uzdravilo...“ V tom zpozoroval, že dítě zavřelo oči, a soudě, že usíná, vztyčil se. Chvíli se díval s bolestnou resignací na dítě, načež plíže se opatrně od postylky s přemítavou rozvahou zašeptal: „Či snad to jsou mrákoty, předcházející konečný rozklad?“ Myšlenka ta jej zarazila. Chtěje se přesvědčiti, vykročil nápadně hlučně; ale dítě neslyší a neprobouzí se, jako se neprobudilo po celý večer za jakéhokoli jiného hluku. Zadrnčel tudíž stolicí a několikráte dupnul, dívaje se upřeně na dítě; ale v tváři dítěte ani sval se nezachvěl. „Tedy přece jen — mrákoty?... Ach, bože, bože!“ zaúpěl, načež bez ostychu vykročil a přešed na přič po jizbě zadíval se oknem do dvora. Za chvíli se obrátil. Zrak jeho utkvěl náhodou na podobizně zádumčivého mladého muže na protější stěně, a tvář jeho jevila trpkost, když po zvyku lidí samotářů jal se polouhlasem a úryvkovitě mluviti k obrazu: „Nu, hleď, hochu, hleď!... Skoro jsem v těch trpkých okamžicích rád, že nejsi všeho toho svědkem — že nevidíš své dítě trpět a snad už i umírat! A jak přísně, jak vyčítavě se na mne díváš — jako bys chtěl říci, že veškerým tvým hořem a neštěstím jsem vinen vlastně já — tvůj otec!... Pravda — neměl jsem tě tak vychovat, jak jsem tě vychoval! Neměl jsem dopustit, abys skoro celý svůj život ztrávil v lesní samotě, výlučně jen ve společnosti stárnoucího otce. Měl jsem tě, třeba mocí a násilím, byť i jen na krátký čas, vyhnat do světa, abys poznal lidskou licoměrnost a nebyl přes všechnu správnost svého názoru na svět tak citlivým a zchoulostivělým... Ano, ano — měl jsem ti popřát, abys se zadíval hlouběji do víru života, do srdcí lidí!... Měl jsem tě donutit, abys se poohlédl také mezi ženským pokolením, abys poznal, že není nic tak vrtkavého, nic tak zrádného, jako ženské srdce!... Kdyby se tak bylo stalo, nebylo by tě dojista ani to, co tě stihlo, překvapilo — nebylo by ti vtisklo do ruku smrtící zbraně... Odpusť, hochu, odpusť kajícímu otci těžké, nepromíjitelné provinění — vlastně opomenutí! Nestalo se tak ze zlé vůle, nýbrž z otcovské lásky — byť i snad dětinské, která nechtěla a nemohla ti v žádné tvé náklonnosti překážeti. Vychoval jsem z tebe muže v pravém slova smyslu — muže poctivce, kterému čest nebyla chimérou... A že tě bezměrné hoře sklátilo v předčasný hrob, že zklamaná láska, ošemetná zrada nevěrné ženy... Ne, ne! Ty's po své povaze jinak nemohl. Já na tvém místě bych byl bezpochyby rovněž tak učinil. Jediné stisknutí spouště revolveru — a v mžiknutí je po nesnesitelném trápení...“ Po těchto slovech rozhlédl se plaše po zbraních rozvěšených po stěně. Pak popošel ke stěně, sňal revolver, visící pod fotografií dámy v zlatém rámečku, a chvíli jej pozorně jako relikvii prohlížel. Tvář jeho jevila výraz vždy bolestnější. Náhle se prudce obrátil a pohlédnuv k postýlce v pozadí měkce zašeptal: „Ach — dítě — dítě!...“ Přistoupil s revolverem v ruce ku stolu, položil jej na stůl — a jakoby si byl teprve nyní připomenul důležitou věc, zamumlal: „Ale což doktor? Proč nepřichází? Desátá hodina minula a po lékaři ani památky...“ Bolestně zasmušilá jeho tvář jevila trapnou nerozhodnost. Náhle se rozhodnul. Kvapně přistoupil ke dveřím na pravo, otevřel je a vešed do tmavé chodby zapísknul na prsty. Vrátiv se pak do jizby, pootevřenými dveřmi naslouchal do chodby. Za chvíli, jevě netrpělivost, trhnul prudce dvakrát držadlem zvonítka u dveří a couvnuv několik kroků zase naslouchal. Z chodby zazněl křaplavý zvuk plechového zvonce. Hned po té bylo slyšeti odkudsi s hůry capavé kroky bosých nohou, sestupujících po schodech do chodby. Po několika vteřinách objevil se přede dveřmi na chodbě, kde zaražen stanul, asi šestnáctiletý výrostek s fysiognomií, připomínající dobrodušné idioty. Na sobě měl pouze košili a kalhoty o jedné šli, a bosé nohy přešlapávaly, jakoby stál na řeřavém uhlí. „Tys chrounil, Kilianku!“ přivítal jej drsně starý muž, jenž jej přivolal. „Ne — ne — nechrounil!“ omlouvá se oslovený, snaže se přemoci svou rozespalost. „Já jen ležel...“ A s plazivou úslužností dodal: „Poroučíte něco, pane otče?“ „Já přec rozkázal, abys nelehal, dokud doktor nepřijede a zase neodjede,“ namítnul přísně pan otec, ale hned smířlivějším tónem se optal: „Kdy že řekl pan doktor, že přijede?“ Rozespalý Kilianek, nemoha si hned vzpomenouti, vzpomínavě zakoktal: „Pan doktor, pane otče?“ „Nu, pojď jen dál!“ vyzývá pan otec. Kilianek pokulhávaje bázlivě vstoupil a zavřev za sebou dvéře nesměle u nich stanul. „Pan doktor — povídáte, pane otče?“ opakoval hranatý a přihrbatělý výrostek, mžouraje očima, jichž zanícená očka doposud ještě se přimykala, načež rozhodně doložil: „Já nevím. Vždyť pak já ve městě pro pana doktora nebyl.“ „Ah, vím, vím!“ vpadl netrpělivě pan otec. „Ale tys byl při tom, když odpoledne přijel z města pan Florian a vypravoval, jak u lékaře pochodil. Chci vědět, povídal-li, že přijede doktor v deset nebo v jedenáct hodin?“ „V deset, pane otče!“ vyhrknul Kilianek radostně, že může pohněvanému panu otci posloužit. „Prál prej, že nejdýl do desáté bude u nás...“ „Desátá však už minula!“ připomenul pan otec. Kilianek, pohlédnuv po příkladu pana otce, ale skoro až připitoměle, na hodiny, pokračoval: „Pan Florian povídal, že pan doktor může odejet z města až v pět hodin odpoledne. A protože je k nám po voze pět hodin cesty, tedy že jisto jistě v deset hodin...“ „Vím, vím!“ vpadl netrpělivě pan otec. „A já už také asi před půl hodinou poslal pana Floriana na Lysou stráň ke třem křížům, aby se podíval, přijíždí-li už doktor. Ale pan Florian se mi dlouho nevrací. A proto,“ doložil rozkazovacím tónem, „jdi se po něm podívat ty!“ „Já?“ zablábolil Kilianek jevě náhle zděšení. „Nu, kdož jiný?“ připomenul dobrodušně pan otec. „Já přec od dítěte nemohu. A kromě nás dvou není nikoho v domě.“ „Já — já — pane otče — —?“ zablábolil Kilianek poznovu, načež směleji dodal: „Já nemohu...“ „Proč bys nemohl?“ „Já, já, já daleko nevidím...“ omlouval se Kilianek nejapně. „Není také třeba, abys viděl ty. Pan Florian má sokolí zrak, a od tří křížů je vidět, když se zableskne, po silnici skoro na hodinu cesty. On ti už poví...“ „Ale já — já, pane otče...“ počal Kilianek tónem vždy úzkostlivějším a sepjav ruce dokončil ustrašeně: „Pro boha vás prosím — neposílejte mne!“ „Ke všem všudy, chlapče, co se s tebou děje?“ zvolal pan otec s hněvným udivením. „Zbláznil jsi se?“ A s přísnou opravdovostí kázal: „Okamžitě ať jsi ze dveří!“ „Pro milosrdenství boží, pane otče,“ zaúpěl Kilianek, padnuv před panem otcem na kolena, „neposílejte mne! Já — já se bojím.“ „Troupe!“ odtušil hněvivě pan otec. „Po pět let se tu prohání kolem myslivny v lesích ve dne v noci a z čista jasna se bojí vyběhnout ke třem křížům za panem Florianem!... Vstaň! A — hybaj! Nebo tě...“ A při tom napřáhl ruku, jakoby chtěl Kilianka políčkem donutit. K smrti postrašený Kilianek pokouší se vstáti; ale zděšení jeho je tak mocné, že hned zase klesá na kolena a s výrazem a gesty mučeného blábolí: „Pro milosrdenství boží — pane otče — já se — bojím...“ „Čeho?“ vpadl pan otec tlumě bezděčný smích. „Snad ne blížící se bouře? Vždyť pak ještě ani neskráplo. A nežli začne poprchávat nebo bouřit — jsi zase doma. Či se bojíš blesku — hromu?“ „Ne, ne! Toho se nebojím...“ odpovídá Kilianek sebevědomě. „Čeho tedy? Mluv!“ „Já — já nemohu!“ zní drkotavá odpověď. „Jak že? Mluvit že nemůžeš?“ „Ano!“ dotvrzuje Kilianek. „Mluvit nemohu — nesmím...“ „Že nesmíš mluvit? Proč bys nesměl?“ „Vždyť jste mi to, pane otče, sám zakázal...“ odpověděl nyní Kilianek méně ustrašeně. „Ah! Ten nesmysl?“ uklouzlo panu otci, jenž si byl právě připomenul, že už se jednou o tom mluvilo. „Oh! pane otče, to nebyl nesmysl!“ oponoval Kilianek. „Ponejprv — snad... Ale já — já...“ Po té se na okamžik zarazil, načež rozhodně dodal: „Mně už se černá paní zjevila třikrát!“ „Neblábol!“ zakřikl jej pan otec. „Ne, ne, pane otče!“ zapřísahal se Kilianek. „Jako že živý bůh na nebesích mne vidí a slyší...“ „Teď už toho mám po krk!“ zvolal pan otec a kázal příkře: „Vstaň!“ Kilianek nesměle uposlechl a bázlivě se rozhlíží. „A mluv!“ káže pan otec dále. „Jak jsem vám chtěl, pane otče,“ počal Kilianek váhavě, „už předevčírem povídat...“ „A já tě zakřik po prvních slovech, abys nekřápal!“ přerušil jej pan otec. „Vyšli jsme si,“ pokračoval Kilianek vždy směleji, „podvečer s malým Emánkem — když byl ještě zdráv jako ryba — k božím mukám k studánce, za přední paseku...“ „A tam jste skotačili, není-liž pravda?“ „Ano, pane otče, skotačili!“ přiznal se upřímně Kilianek. „Já dělal Emánkovi takhlenc (při tom ukázal, jak to dělal) koně a — po tom jsem mu chytal motejlky...“ „A Emánek lítal s tebou!“ vpadl pan otec tónem trpké výčitky. „Ó ne, pane otče!“ ujišťoval Kilianek. „Emánek nelítal. Seděl ve trávě před božíma mukama jako oukropeček a jen se za mnou díval, jak motejlky chytám. Ale koukal se tak ňák smutně — takhlenc asi (při tom sklonil Kilianek hlavu a napodobil smutný výraz Emánkovy fysiognomie) — až mi ho bylo líto... Motejlci ho netěšili, jako jindy, až když jsem mu chytil smrtihlava ... A jak tak Emánkovi tu můru ukazuju, Emánek radostí vyskočil... A v tom — ani nevím, jak a proč — ukázal ručičkou za mne... Když jsem se ohlíd' — hú! mráz mi přejel po zádech, a smrtihlav mi vyklouz' z ruky... V houští za pasekou — asi dvě stě kroků od nás — stála černá paní a takhlenc (při tom napodobil tajemné kývání) na nás kývala. tom však se v naší myslivně rozštěkali psi, a černá paní zmizela...“ „Ale to's mi přec už chtěl povídat předevčírem!“ připomenul pan otec, jenž byl trpělivě naslouchal. „A vy jste mne, pane otče,“ doložil Kilianek, „nevrle zakřik', že mám nejspíš vlčí mhu — a že to byl ňáký mam a klam – nebo co... Když pak jsem to povídal panu Florianovi, vysmál se mi. Prál, že přej to nebyla žádná černá paní, nýbrž ňáká bába na klestí nebo na houbách nebo na jahodách... Ale kde pak! Já tu v okolí naší myslivny jakživ žádnou bábu neviděl... Když jsem to panu Florianovi řek', prál, že se mohu přesvědčit. Abych prej — až půjdu zas do lesa — vzal si s sebou některého psa...“ „A ty jsi se přesvědčil?“ vpadl pan otec skoro až zvědavě. „Přesvědčil, přesvědčil!“ ujišťoval výrostek s tajemnou hrůzou. „A jak — prosím tě?“ optal se pan otec sarkasticky. „Takhlenc, pane otče!“ ujal se slova Kilianek směleji. „Včera večer, když jste mne poslal k vlčí jámě, hvízdnul jsem na Dianu. A tak jsme perendili lesem. V tom, kde se vzala, tu se vzala, zjevila se mi černá paní po druhé... A zas mi přeběhl mráz po zádech — třás' jsem se, jakobych měl zimnici. Ale přece jsem se už tak nelek', jako předevčírem, a poštval jsem na černou paní Dianu...“ „Nu — a Diana?“ „Zaštěkla a jako zběsilá letěla do houští... Nežli však doběhla k místu, kde černá paní stála a na mne kývala, černá paní zase zmizela...“ „Ale Diana? Co dělala Diana, když černá paní zmizela?“ optal se pan otec zvědavěji. „Ani byste nevěřil, pane otče!“ odtušil Kilianek s neklamnou jistotou. „Stál jsem od místa, kde černá paní v houští zmizela, asi půl druhého sta kroků a viděl zcela dobře skrze stromy a houští, kterak Diana kolem něčeho radostně pobíhá a vyskakuje. Za chvíli se ke mně vrátila a lísala se ke mně, jakoby byla v lese našla někoho známého.“ „Anebo nikoho!“ připomenul pan otec, jenž byl sice pozorně naslouchal, ale nevěřil. „Patrně's měl i včera vlčí mhu, jako předevčírem.“ „Ó, ne, ne! pane otče — jako že věčný bůh mne vidí a slyší!“ zaříkal se Kilianek. „Nezaklínej se!“ káral pan otec. „Proč jsi, hlupáku, bral do lesa dobráckou Dianu, která neustále volně pobíhá a na nikoho skoro ani nezaštěkne? Proč jsi neodvázal vzteklého Nerona? Ten by přec kolem neznámé osoby, byla-li v houští skutečně, radostně nepobíhal.“ Než ani tato námitka nepřivedla Kilianka z konceptu. „Možná, možná!“ připomenul váhavě, ale hned po té rozhodně dodal: „Ale černé paní, věřte, pane otče, by ani zuřivý a vzteklý Nero neublížil.“ „I jdižiž!“ podivil se pan otec nedůvěřivě. „Proč pak?“ Tentokráte Kilianek na dotaz neodpověděl přímo, nýbrž jaksi vyhýbavě, řka: „Vždyť se mi černá paní na dnešek v nocí zjevila po třetí.“ „Ale z čeho soudíš, že by jí ani zuřivý a vzteklý Nero neublížil?“ naléhal pan otec. „Nu, — to zrovna nevím!“ odtušil tázaný, jevě mírné rozpaky. „Ale na dnešek v noci... Snad se pamatujete, pane otče, že se dnes v noci všichni tři psi zběsile rozštěkali? ... Probudili mne ... Vstal jsem, abych se podíval, co se děje ... A jak tak stojím u okna a dívám se do dvora — měsíc byl za mraky — vidím v pološeru, jak se po klikaté skalní cestičce od tří křížů na Lysé stráni míhá nějaký stín... Za chvíli připlížil se stín ten až k zadním dvířkám u plotu, a já spatřil černou paní — po třetí... Mráz mi přeběhl po zádech. Chtěl jsem vykřiknout, ale nemoh' jsem. A tak jsem stál jako zkamenělý a díval se do dvora... Štěkot psů umlknul — i Nero, který se dřív div od řetězu neutrh' — umlknul... Potom jsem viděl, jak se černá paní připlížila až semhle — před tohlenc okno, (při tom ukázal Kilianek významně na velké okno do dvora, kterýmž bylo z jizby viděti až ke třem křížům na Lysé stráni) a jak se dívala do vnitř...“ Pan otec byl přesvědčen, že není naprosto možno, aby se v noci někdo cizí mohl připlížiti až do dvora a k oknu — když po dvoře pobíhají zcela volně dva hafani a třetí, nejzuřivější, jest uvázán na řetězu u dvířek, kterýmiž dle vypravování Kiliánkova černá paní vešla do dvora. Ale přes to přece se ještě optal Kiliánka: „A co pak's viděl dále? Jak si černá paní počínala?“ „Nu — zmizela,“ odpověděl tázaný s přesvědčivou určitostí, „jako se byla zjevila — jako stín...“ Teprve tímto posledním výrokem nabyl pan otec úplně jistoty, že jde o pouhý optický klam, nebo že měl Kilianek nějakou halucinaci. „Tak vidíš, že's měl přec jen zas vlčí mhu!“ připomenul dobrodušně. „Nebo že tě nahodilý štěkot psů probudil z tvrdého sna, a v rozespalosti že se ti zdálo, jako bys byl viděl – –“ „Ó, ne, ne, pane otče — jako že věčný bůh mne vidí a slyší!“ vpadl Kiliánek a na dotvrzení opakoval: „Vždyť se mi černá paní zjevila už po třetí — po třetí...“ „Eh, hlouposti!“ ušklíbnul se pan otec, kteréhož tlachavé lpění výrostkovo na optickém klamu již unavovalo. „Ale teď není pomoci!“ dodal rozhodně. „Musíš se podívat po panu Floriánovi!“ Kilianek, jenž se byl prodlením rozmluvy poněkud vzpamatoval, jevil po tomto vyzvání opět zděšení. „Pro milosrdenství boží — pane otče!...“ zaúpěl, sepjav zase ruce. „Strašpytle! Podívej se!“ zvolal pan otec káravě a popadnuv výrostka za ruku, přitáhl jej až k oknu, vedoucímu do dvora. „Podívej se! Kdykoli se zableskne, jest i odtud vidět až ke třem křížům na Lysé stráni. A vezmeš-li psa, vystopuje člověka a třeba i černou paní na pět set kroků...“ „Dianu a Vulkana má pan Florian!“ namítnul Kilianek váhavě v naději, že se dá pan otec přece obměkčit. „Odvaž si Nerona!“ kázal pan otec. „Ne, ne, pane otče!“ zaúpěl Kilianek zděšeně. „Já já...“ Ale nedoblábolil. Přirozený a přece tak komický jeho strach pana otce konečně popudil. „Dost!“ zvolal s tak kategorickou přísností, že nebylo lze dále odpírati. „Okamžitě ať jsi ze dveří!“ Kilianek, třesa se na celém těle jako osyka a jevě smrtelnou ustrašenost, plížil se bázlivě ku dveřím. „A zde — vem si tu houni!“ zvolal pan otec. „Kdyby se spustil liják... Myslím, že už poprchává.“ Kilianek se plíživě vrátil, vzal houni, přehozenou přes lenoch blízké stolice, přehodil si ji přes hlavu a připlíživ se ke dveřím, otevřel je a drkotaje zuby vyšel na dvůr. Pan otec, jenž byl počínáni Kiliankovo s mračným mlčením sledoval, postoupil až na práh otevřených dveří a díval se za výrostkem. Pro čirou tmu však nic neviděl. Za chvíli zaslechl zařinčení řetězu, pak radostné skučení a posléze i zběsilé zaštěknutí velkého hafana. Soudě z toho, že Kilianek rozkaz jeho vyplnil, zvolal do tmy: „Tak, Kilianku, tak!“ Když pak se zablesklo, a pan otec viděl, že se dal Kilianek se psem již na cestu, ještě jednou za ním zavolal: „Kilianku! Kilianku! Nedávej se k vozové cestě! Nadběhni panu Florianovi po skalní cestičce!“ A vida o nejbližším zablesknutí, že Kilianek i tomuto rozkazu vyhověl, couvnul, zavřel dvéře a popošed zamyšleně až ke stolu, opřel se rukou o jeden jeho roh... Polokomické intermezzo, v němž byl pan otec na několik minut pozapomněl na stav věcí v domě, pozbylo proň zajímavosti skoro okamžitě. Chvíli stál nerozhodnut, upíraje zrak upřeně na podlahu přímo před sebe. Náhle, vztyčiv hlavu, pootočil ji k hodinám. „Jak se ten čas plžovitě vleče! Každá vteřina prodlužuje se v minutu!“ šlehlo mu mozkem. V tom venku vichr dunivě zahučel, jakoby z dáli povoz přijížděl. Pan otec napjatě chvíli naslouchal, a přesvědčiv se, že to vichr zaskučel, opět se zamyslil. V tváři starého muže jevila se opět úzkostlivá starostlivost. „Ubohé, přeubohé dítě!“ zašeptal. „Leží bez hnutí — jakoby klidně spalo... A zatím... Oh, to namáhavé zdvihání prsíček a těžký hvízdavý dech!... Ach, bože, bože — skoro se zdá, že leží vlastně už v posledním tažení — v ztrnutí...“ V tom zazněl za dveřmi chodby, z které byl před chvílí přivrávoral rozespalý Kilianek, dutý zvuk, jakoby byl po tmě opatrně tápající člověk do něčeho vrazil. Nad stolem nachýlený pan otec, vztyčiv se, poohlédl se k oněm dveřím. Bez rozpakův popošel ku dveřím a otevřev je, optal se do tmy: „Je tu někdo? Jste to snad vy, pane Floriane?“ Místo odpovědi zaznělo z tmavé chodby násilně tlumené zaúpění. „Co se stalo? Proč otálíte?“ optal se chvatně a s mírným podivením pan otec, poznav Floriana, po zaúpění. Nevyčkav však odpovědi přistoupil ke stolu a vzav s něho lampu, posvítil do chodby. „Co to?“ zamumlal překvapen. „Pan Florian na zemi?“ Stavě lampu na stolici vedle dveří, přidušeně zavolal: „Počkejte, počkejte! Já vám pomohu!“ Po té vstoupil do chodby, ale hned se zase vrátil do jizby, kdežto z chodby zazněl hrkavě drsný mužský hlas, vyrážející namáhavě některé slabiky: „Ah — děkuju, pane otče — už je dobře... To já ve tmě jen tak zavrávoral...“ Zatím, co pan otec, vzav lampu se stolice u dveří, stavěl ji zase na stůl, vešel, vlastně vevrávoral z chodby do jizby asi čtyřicetiletý, neohrabaný muž nesympatické fysiognomie, oblečený ve všední šat lesního příručího. Pravá tvář a obě ruce jeho jsou zkrváceny; šat a klobouk tak pobláceny, jakoby se byl v blátě vyválel. Kdyby nebylo lze z výrazu tváře pozorovati, že ze všech sil tlumí bolest, mohlo by se souditi, že to člověk na dobro zpitý. Jakmile muž ten vstoupil, promluvil pan otec, jsa ještě polou od vstoupivšího obrácen: „Před chvílí jsem poslal Kilianka za vámi, pane Floriane, ke třem křížům. A vy jste zatím už zde!“ Obrátiv se k příchozímu a zpozorovav zbědovaný jeho stav, vyhrkl: „Pro bůh, co se stalo? Vy jste...“ „Nic, pranic!“ odtušil mumlavě pan Florian, obrácený levou tváří k panu otci. „Pan doktor — už jede...“ „Skutečně?“ připomenul s uspokojením pan otec, a se starostlivým udivením se optal: „Co však je s vámi?“  „Nic, pranic, pane nadlesní!“ omlouvá se Florian, načež trhaně a hrkavě referuje: „V několika minutách bude pan doktor zde. Se skalního výstupku — asi dvě stě kroků od tří křížů — zahlédl jsem — třikrát po sobě, když se zablesklo, blížící se povoz...“ „Děkuju vám, pane Floriane! Ale co se stalo vám?“ „Nic, pranic!“ opakuje tázaný, monotonně vyrážeje jednotlivé slabiky, jakoby mu k jasnému vyslovování scházel náležitý počet předních zubů. Současně chtěl popojiti; ale zapotácel se. „Vrávoráte! Co je vám?“ dotíral nadlesní starostlivě. „Nic, pranic!“ zamumlal s unavující monotonií pan Florian a chtěl něco dodati; ale pronesl jen slova: „Pan doktor bezpochyby...“ Při tom obrátil se k nadlesnímu tím způsobem, že tento shlédl zkrvácenou jeho tvář a přerušil mu řeč slovy: „Vždyť jste nejen poblácen, ale i zkrvácen...“ „Ano, zkrvácen...“ opakoval pan Florian apathicky, dívaje se do zkrvácených svých rukou. „Klopýtnul jste snad?“ optal se nadlesní soucitně. „Ne, ne!“ „Co se tedy stalo? Mluvte?“ „Skácel jsem se se skalního výstupku!“ přiznal se konečně pan Florian s mužným studem. „Ale to přec je nevysvětlitelno!“ namítnul nadlesní. „Vždyť je venku chvílemi, když se zableskne, skoro jako ve dne. A vy, muž tak opatrný, obratný, který i v čiré tmě...“ Takto mluvě nabídnul gestem stolici, sám stoje. „A přece se tak stalo!“ zamumlal pan Florian, sedaje namáhavě na stolici. „Ale jak — jak jen se to mohlo stát? Vysvětlete mi to!“ „Lekl jsem se!“ přiznal se pan Florian upřímně. „Jakže? Vy, muž tak silný, neohrožený —“ „Na okamžik jsem pozbyl hrůzou a zděšením smyslu!“ zpovídal se domněle neohrožený lesní příručí. „Hrůzou a zděšením?“ zadivil se nadlesní, nevěře vlastnímu sluchu. „Ano, pane otče... Proč bych se nepřiznal?...“ „A příčina? optal se nadlesní náhle s příkrou přísností. „Okamžité pozbyti smyslů — hrůza a zděšení — vše to musilo přec míti nějakou příčinu.“ „Ovšem!“ odtušil pan Florian s důrazem. „Až mi stydla krev...“ Po té jakoby váhal, má-li či nemá-li se přiznat upřímné, doložil: „I mně, pane nadlesní — proč bych se nevyznal — zrovna tak jako Kiliankovi — zjevila se černá paní... Dojem slov těch byl tak mimořádný, že nadlesní strnul, jakoby mu byl někdo zvěstoval zprávu naprosto neuvěřitelnou. „I vy, pane Floriane?“ zvolal s nevrlou přísností a trpkou výčitkou. „Muž, který s mým zvěčnělým synem přes dvacet roků ve dne v noci zrejdil všechny okolní lesy, rokle a úžlabiny, když v nich žalostně a příšerně sovy houkaly — i vy věříte v tak pošetilou báchorku, jako připitomělý Kilianek?“ Příkrá výtka ta však lesního příručího nezalekla. „Nevěřím, pane otče!“ odpověděl opravdově a tónem úplně přesvědčivým. „Ale což platno nevěřit, když se člověk vlastními smysly — přesvědčí...“ „Vy jste se přesvědčil?“ vpadl nadlesní úšklebně. „A jak, prosím vás — jak?“ „Povím to prostě a nelíčeně!“ jal se zpovídati pan Florian. „Když jsem, stoje na skalním výstupku, shlédl po dvakrát v dáli přijíždějící povoz, chtěl jsem se přesvědčit ještě do třetice. Přidržev dlaň před očima, díval jsem se upřeně v místo, kde povoz asi mohl právě býti, a čekal jsem, až se zableskne. Za chvíli se skutečně zablesklo, a to dvakrát za sebou. Poprvé postřehl jsem povoz a po druhé, když jsem maně pohlédl ke třem křížům, viděl jsem ve vzdálenosti asi dvou set kroků zcela zřetelně, jak se u prostředního kříže vztyčila černá postava ženská a — zalomila rukama...“ „Přelud, pouhý přelud zraku!“ namítnul nadlesní s ledovým klidem. „Což pak jste neměl psů?“ „Měl jsem Dianu a Vulkana — oba na jednom řemenu. A přiznám — oba psi již chvíli před tím něco větřili...“ „A nepoštval jste jich na příšerné zjevení, abyste se přesvědčil, není-li to pouhý přelud?“ „Nepoštval...“  „Nu, tak vidíte!“ vpadl s uspokojením nadlesní. Pan Florian však zavrtěl hlavou, řka: „Psi se mi vyškubli sami...“ „Nuže?“ „A zběsile štěkajíce letěli jako s vichrem o závod ke třem křížům...“ „A potom?“ „Kolkolem panovala čirá tma!“ počal se pan Florian zpovídati z vlastní příčiny svého zděšení. „Slyšel jsem jen hukot větru a štěkot psů. Náhle změnil se štěkot v radostné kňučení, a po chvíli i kňučení umlklo. A když pak po několika vteřinách se znovu zablesklo, spatřil jsem u prostředního ze tří křížů polo vztyčenou, temnou postavu ženskou, a u její nohou plazící se oba psy. A teprve v tomto okamžiku pojala mne hrůza tou měrou, že zapomenuv, kde stojím, bezděky jsem couvnul a zřítil se do houští v roklině pod skalou.“ „A co psi? Zůstali u tří křížů?“ optal se nadlesní doposud nedůvěřivě, když byl pan Florian prosté své líčení ukončil. „Když jsem se po delší chvíli probudil z polomrákot,“ odpověděl příručí, „zaslechl jsem je slídit kolem. Zahvízdnul jsem a — oba se přihnali ke mně...“ „A ke třem křížům jste se potom už nepodíval?“ „Ani mne nenapadlo!“ vyznal se pan Florian. „Vždyť jsem byl hrůzou skoro bez sebe, a pádem se skály jsem se tak pochroumal, že jen ztěží a přemáhaje bolest dovlékl jsem se k myslivně a ještě v tmavé chodbě se skácel.“ „Nu, tak, milý pane Floriane!“ odtušil s dobrodušnou přesvědčivostí nadlesní. „Konečně jsme se dostali šťastně k něčemu rozumnému.“ „Jak to míníte, pane otče?“ „Kdybyste se byl okamžitě odebral za oběma psy až ku třem křížům, byl byste se neklamně přesvědčil, že — co jste pokládal za temnou ženskou postavu — nebyl nežli pouhý přelud. Nemyslíte?“ Slova ta pronesena byla s tak chladnou přesvědčivostí, že konečně i sám pan Florian počal o tajemném zjevení přece jen pochybovati. „Možná!“ bylo však vše, co pronesl tónem člověka polou přesvědčeného. „Nu tak!“ doložil nadlesní uspokojeně, načež starostlivě dodal: „Ale teď, milý pane Floriane, jděte se hezky umyt a lehněte si! Já už vašich služeb nepotřebuju. Kilianek, když vás nestihne u tří křížů, za chvíli se vrátí a opatří, čeho bude třeba.“ Nadlesní vzav lampu se stolu, svítil mu na chodbu, a za chvíli za ním tónem dobrácké důvěrnosti zavolal: „Kdybyste něčeho potřeboval, pane Floriane, dejte vědět.“ Nadlesní zavřev za zmizelým svým příručím dvéře, popošel plíživě ke stolu a postaviv naň lampu, zamyslil se. Mozkem jeho zavířily myšlenky, jež byly v nejužší spojitosti s příjezdem lékařovým. Především jej napadlo, že konečně blíží se rozhodný okamžik, kdy se o chorobě dítěte doví, je-li či není-li naděje na uzdravení. A podivno! Ještě před chvílí si přál, aby byl lékař již zde a vyslovil o chorobě upřímné své mínění — a nyní, když už je lékař snad jen několik set kroků od domu, zdá se starostí mučenému, že nepřijíždí utěšitel, nýbrž démon, který trapnou, ale vždy ještě, byť jen klamně, nadějnou nejistotu jediným slovem, jediným gestem zvrátí v neúprosnou beznadějnost. Zatím se byl skoro bezděky připlížil do pozadí a ze vzdálenosti několika Kroků zadíval se na dítě, ležící v postýlce již jako v posledním tažení. „Ale proč — proč lpím tak na tomto stvořeníčku?“ pomyslil si. „Čím je mi tento ubohý, sotva pětiletý červíček s neurčitou duševní fysiognomií vedle dospělého syna, kterého jsem sám vychoval, s kterým jsem déle čtyřiceti roků žil skoro neustále pod jednou střechou, a jenž mi byl po celý ten čas nejen vzorným synem, ale i vzorným přítelem — a nad jehož zkrvácenou mrtvolou jsem přece ani slzy neuronil? Čím to, že o nejděsnější katastrofě, která může otce stihnouti, srdce mé ani jednou křečovitě se nesevřelo; že stál jsem u mrtvoly synovy i nad jeho hrobem s mračným vzdorem a trpce bolestnou resignací, kdežto při pouhém pomyšlení na trpícího vnuka se mi zdá, jakoby se mi již již vkrádala slza do oka?...“ Prudce se obrátil od postýlky a plíže se opět ku stolu v popředí přemítal dále. „Ale takovými jsme my lidé skoro všickni,“ napadlo ho. „Duševní stav svůj nebo pouhou náladu dovedeme vystihnouti aspoň mlhavě, ale vlastní a pravá příčina zůstává nám přece jen záhadou... Bez vzorného syna, s kterýmž jsem po dlouhá léta sdílel se o všechny slasti i strasti života, žiju a mohu žíti, byť i v zpomínkách nejbolestnějších. Ale kdybych měl býti krutým osudem oloupen o poslední toto stvořeníčko, věru — nevím...“ V tom byl ze svých meditací vyrušen. Venku, buď ze dvora nebo přede dvorem, zazněl blábolivý výkřik, jakoby někdo v hrůze a zděšení volal o pomoc. Nadlesní napjatě naslouchal, a když po několika vteřinách výkřik se opakoval, napadlo jej, že to snad volá Kilianek. Rychle přistoupil k oknu a zadíval se do čiré tmy. Ale i když se za nedlouho zablesklo, nepostřehl po Kiliankovi nikde stopy. V tom rozlítly se dvéře, a ze dvora vrazil do jizby Kilianek s promoklou houní na hlavě a s výrazem svrchované hrůzy. Třesa se na celém těle rozhlížel se kolem. „Pro milosrdenství boží, pane otče — pane otče...“ jektal Kilianek; ale zarazil se a jevil smrtelnou úzkost. „Co se stalo?“ zeptal se nadlesní přísněji, přiblíživ se o několik kroků k výrostkovi. „Ach, pane otče —“ blábolil Kilianek jektavě, „u tří křížů – já — já — ubohý Nero — oh!“ Po těchto slovech sklesl jako smyslů zbavený na zemi; ale hned se zase vzchopil a ztrnule zadíval se dveřmi, jichž nezavřel, do čiré tmy. V tom se zablesklo a současně bylo slyšeti z dáli zaštěknutí hafana. „Nero je asi sto kroků od myslivny. Poznávám jej dle zaštěknutí!“ připomenul nadlesní. „Co tedy blábolíš?“ A imperativně dodal: „Zavři aspoň dvéře!“ „Zavři — zavři!“ zablábolil Kilianek, drkotaje zuby a rozhlížeje se kolem, jakoby nechápal. Nadlesní přistoupil tudíž ke dveřím sám a hněvivě je přiraziv zadíval se s mračnou přísností na Kilianka, kterýž lomě rukama blábolil nějaký nesmysl. Po té mávna rozmrzele rukou, přitlumeně, ale kategoricky kázal: „Teď mluv! Nebo —“ Kilianek se uhnul a vytřeštil na nadlesního oči. „Či snad opět — černá paní?“ připomenul tento úšklebně. Kilianek, jektaje zuby, mlčky přisvědčil; za chvíli pak srozumitelněji počal: „Oh, pane otče — kdybyste byl — viděl...“ „Ale co?“ „Když jsem byl asi sto kroků od tří křížů,“ pokračoval Kilianek, „znenadání se zablesklo a — černá paní se mi zjevila – zrovna u prostředního kříže —“ „A co Nero?“ optal se nadlesní s důrazem. „Několika skoky byl u černé paní a — začal se k ní lichotit —“ referoval Kilianek a drkotavě dodal: „Oh, pane otče — kdybyste byl — viděl...“ „A tys vzal do zaječích?“ zasmál se nadlesní. Kilianek bez rozpaků upřímně přikyvoval, ale s výrazem zděšenosti dodal: „A když jsem se skoro až u myslivny poohlédl, viděl jsem, že jde černá paní po cestičce — za mnou...“ „Což pak jste se zbláznili oba? Ty i pan Florian —“ připomenul hněvivě nadlesní. „Pan Florian — taky? —“ zeptal se Kilianek udiven. V tom bylo slyšeti z venku temný rachot blížícího se povozu, což přimělo nadlesního k přiměřenému rozkazu. „Dost už tlachu!“ pravil přísně. „Teď jdi a opatř psy, aby se nerozštěkali, až přijede lékař do dvora —“ Kilianek jevě opět zděšení stanul jako u vyjevení. „Okamžitě ať jsi ze dveří!“ velel nadlesní s největší přísností; ale hned mírněji dodal: „Dvéře nech otevřeny!“ Teprve po té Kilianek váhavě uposlechl a zmizel ve tmě na dvoře. Nadlesní postoupil až na práh otevřených dveří a dívaje se do tmy zvolal: „Nu což? Je tu někde někdo?“ „Nikde — nikdo!“ odpověděl ze tmy ustrašeným hlasem Kilianek. „Nu, tak vidíš — že to byl zas jen pouhý přízrak!“ konejšil nadlesní Kilianka. „Což pak nepozoruješ, že Nero pobíhá někde u vrat?“ Kilianek hvízdnul, načež bylo slyšeti šukání a řinčení řetězem. „Nerona však nezavírej a neuvazuj!“ kázal za chvíli nadlesní. „Zůstaň u něho, až pan doktor vejde do světnice. Potom nech Nerona zas volně pobíhat a vrať se sem — rozumíš?“ „Rozumím, pane otče!“ odtušil polohlasitě Kilianek, zabývající se venku Neronem... Skoro v témž okamžiku utichnul i temný rachot přijíždějícího povozu. Dle všeho byl avisovaný kočár s lékařem vjel do dvora a zastavil... Nadlesní nezavřev dveří do dvora popošel ke stolu, vzal lampu a rychle odebral se s ní lékaři v ústrety na chodbu. Za několik vteřin objevil se v chodbě lékař, provázený kočím v promoklém plášti. „Dobrý večer, pane nadlesní — tuším pan Podhradský...“ pravil lékař vstupuje. „K službám, pane doktore!“ odtušil nadlesní stavě lampu, kterouž byl příchozím v chodbě svítil, na stůl. „Tak, Martinku!“ obrátil se lékař ke kočímu. „Koní zatím nevypřáhejte — bezpochyby hned zas odjedeme.“ „Nejlíp bude,“ připomenul nadlesní, „zajedete-li pod kůlnu před myslivnou, aby byli koně chráněni od deště.“ Kočí postavil příruční kabelu, již nesl, na stolici a mlčky se vzdálil. Nežli odešel, zavolal nadlesní i Kilianka, kterýž dle všeho číhal na zavolání u otevřených dveří. Vklouznulť do jizby jako úhoř, zavřel za sebou, na pokyn nadlesního uklonil se nemotorně lékaři a odešel za kočím. Lékař, statný to šedesátník prostřední postavy a vážného, skoro zasmušilého vzezření, postál několik okamžiků bez jakéhokoli zájmu. „Račte prominout, pane doktore,“ ujal se slova nadlesní, jakmile se octnul s lékařem o samotě, „že v tak nepříhodnou dobu a za takové nepohody – –“ „Povinnost nade všechno!“ ujal se slova doktor. „My lékaři jsme zvyklí jiným nepříjemnostem. Spíše jest na mně, pane Podhradský, prošiti za prominutí, že jsem se nevypravil k vám okamžitě. Zdrželť mne na krátko neodkladná a zároveň nebezpečná operace, kterouž byl zachráněn život —“ Ale nedořekl a přerušil sama sebe otázkou: „A kde máme pacienta?“ Přikročiv pak k postýlce, s ledovým klidem připomenul: „Bezpochyby difterie...“ „Ale bez horečky, pane doktore —“ dodal nadlesní, plížící se úzkostlivě za lékařem. „Ano — bez horečky!“ opakoval lékař monotonně. „Snad také angina... Nu, uvidíme!“ „Ani byste, pane Podhradský, nevěřil, jak jsem byl vaším poslem překvapen,“ dodal lékař živěji. „Čím, prosím?“ „Když vešel a povykoktal několik slov, domníval jsem se, že máme před sebou nějakého analfabeta...“ „Ovšem — takový dojem činí pan Florian v prvních okamžicích na každého.“ „V několika minutách však jsem se přesvědčil,“ pokračoval lékař, „že je to intelligentní muž. Vyříkal mi symptomy choroby s tak podrobnou správností, že jsem okamžitě rozpoznal difterii nebo anginu.“ „Není divu, pane doktore!“ vyložil Podhradský. „Na samotách, jako jest naše, jest kniha nejvěrnějším přítelem. Pan Florian je v prázdných chvílích, obzvláště za dlouhých zimních večerů, skoro rovněž tak pilným, vytrvalým, ba vášnivým čtenářem, jako byl můj syn.“ „Nu, uvidíme, byla-li naše diagnosa na distanci správnou!“ připomenul chladně doktor, načež přistoupil těsně k postýlce, pohlédl pátravě na dítě, sáhl mu na puls a nakloniv se nad ně zkoumavě naslouchal. „Diagnosa je správná,“ referoval po kratinké pomlčce. „Celý hrtan je zanícen — duch přerývaně hvízdavý — tepna již matná —“ „A naděje — pan doktore —?“ zeptal se nadlesní s nejbolestnějším výrazem. Lékař pokrčil poznovu ramenoma. „Jste intelligentní muž, pane nadlesní,“ ujal se pak slova, „proč bych vám tajil možnou katastrofu; dítě jest už skoro neustále beze smyslů ...“ „Pro milosrdensví boží!“ zaúpěl Podhradský přemožen bolestí. „Naděje ovšem není vyloučena, dokud dech neustal úplně,“ připomenul s konejšivým klidem lékař. „Zkusíme tedy lék poslední — nejprudčí!“ Nadlesní, jevě zdrcenost, zalomil mlčky rukama. „Ani okamžik však nelze již otáleti!“ připomenul doktor, načež kvapně popošel do popředí ke stolici, na niž byl kočí postavil příruční kabelu, otevřel tuto a vyndav z ní láhvičku léku vrátil se zase k postýlce. Podhradský sledoval vše s výrazem náhle se dostavivší otupělosti. Podav dítěti léku, poznamenal doktor: „Nepodaří-li se nám v nejkratší době všeobecným podrážděním vysíleného již organismu zbaviti průdušky dusícího hlenu, nezbyla by nežli — operace...“ „Operace?“ opakoval Podhradský temně, jakoby dosahu slova toho nechápal. „Ke kteréž by musilo býti dítě dopraveno do městské nemocnice —“ doložil lékař. „Nežli dát dítě na vždy zmrzačit —“ vpadnul nadlesní a s vášnivou prudkostí dodal: „Ne, ne — nikdy!“ Lékař pokrčil ramenoma. „Ostatně, pane Podhradský,“ pravil, „abych vyznal pravdu upřímně, — stav dítěte je svrchovanou měrou kritický. Dítě jest už tak sesláblé, že i poslední prostředek zdá se býti odvážným. Dítě by nám mohlo snadno zahynouti přímo pod nožem.“ „Co tedy počít?“ zaúpěl stařec zoufale. „Jelikož příroda konává začasté přímo divy, jichž se nikdo nenadál,“ ujal se slova lékař, „a možnost nepředvídaného obratu není nikdy vyloučena, nezbývá, nežli klidně a s důvěrou v ohrožující silu přírody — vyčkati. Zůstavte, pane nadlesní, dítě zatím neodvratnému jeho osudu a jako muž připravte se zároveň i na katastrofu!...“ „Oh!“ zaúpěl nadlesní s nejbolestnějším výrazem, při čemž zavrávoral. Doktor jej chvíli s klidným soucitem pozoroval; pak pravil: „Dovolíte-li, pane nadlesní, sečkám ještě nějaký čas zde, abych se přesvědčil o účinku posledního léku. Nedostaví-li se účinek, nebo neobjeví-li se aspoň symptomy jeho asi v půl hodině, jest umění moje v tomto případu v koncích.“ Oba rozmlouvající muži ani nepozorovali, že venku bouře vždy více se rozzuřuje. Blesk i hřímání střídaly se vždy rychleji a intensivně. Chvílemi zalehnul i prudký vichr do oken a prudký liják šlehal do nich jako krupobití. Po posledních slovech lékařových jevil nadlesní mocné duševní vzrušení a zároveň snahu, aby je utlumil. Pravil přemítavě, byť i s přízvukem svrchovaně bolestným: „Proti bezcitné přírodě není léku — a nejméně imponuje přírodě bolest, byť sebe zoufalejší.. Jsme všickni v její moci..“ „Ba ovšem — všickni!“ vpadl s trpkostí doktor. „I já podobným katastrofám neušel...“ „I vy, pane doktore!“ ozval se nadlesní skoro soucitně. Lékař zatím usedl do křesla, takže seděl zády ke dveřím, vedoucím do chodby a viděl do velkého okna, vedoucího do dvora. I nadlesní popošel mlčky, ale potácivě ke stolu a usedl na stolici přímo proti doktorovi, takže mu tělem svým část okna zacláněl. Chvíli trvalo trapné mlčení. Lékař, chtěje navázati rozmluvu, ujal se konečně slova, řka: „Okolí máte čarokrásné! Nebyl jsem zde ještě nikdy. Ale když jsem přijížděl a jednotlivé, ovšem ještě nedosti intensivní blesky osvětlovaly chvílemi krajinu, musil jsem dát za pravdu svému synovi, který mi krajinu líčil kdysi jako pozemský ráj..“ „Panu synovi?“ opáčil nadlesní beze všeho zájmu, dívaje se napjatě na dvéře, vedoucí do chodby. „Ano,“ odtušil lékař. „Byl zde loni na podzim — pozván na honby — a vypravoval —“ Za této řečí objevil se Kilianek, jejž byl nadlesní již dříve zavolal, zcela tiše na prahu za zády lékařovými. Podhradský vztyčiv se dal mu rukou jen prosté znamení, načež výrostek opět zmizel. Pochytna pak z doktorových slov pouze část, ujal se nadlesní slova, s počátku skoro bezmyšlenkovitě, řka: „Ano — honby!...“ A teprve po krátké pomlčce, vžívaje se znenáhla v živel sobě nejvlastnější, pokračoval vždy živěji: „Druhdy — tak před dvaceti a více lety, pořádaly se zde honby skoro každého roku. Od té doby však, co vystavěna byla podle našeho města železnice, samota naše vždy více zapadá. Nový komunikační proud obrátil pozornost panstva v jiné směry. Již nebožtík kníže pán chtěl tuto naši myslivnu prostě zrušit... Lesní hospodářství se zde pro ztíženou a zdraženou dopravu už dávno nevyplácí... Ale když uvážil, že je to myslivna jaksi dědičná, ve které děd i otec můj po dlouhá léta věrně panstvu sloužili, a kde i já už přes šedesát roků žiju, ustanovil ve své závěti, že má nám myslivna naše zůstati až do vymření. Na honby v našem okolí ovšem už se skoro po dvacet roků ani nepomyslilo, až teprve loni mladý kníže pán sezval si sem na několik dní několik hostů, kteří sem k nám denně dojížděli vozmo. A to je unavilo i omrzelo, takže loňské honby panstva našeho byly v našem revíru bezpochyby poslední...“ V tom vešel Kilianek, přinášeje dvě láhve vína a sklenice. „Tak, Kilianku,“ připomenul nadlesní, „a zůstaň dole, — rozumíš? Kdybychom něco —“ Kilianek opět zmizel jako stín, Podhradský nalil vína do sklenic, a lékař se napil. „Však nejen okolí, krajinu,“ počal, „vy tu máte, pane nadlesní,“ — a při tom s uspokojením se rozhlížel kolem — „i jinak vskutku závidění hodné zákoutí...“ „Ach, nikoli, pane doktore!“ vpadl zádumčivé nadlesní. „Vše, jak to zde vidíte, je sice skoro beze změny, jako bývalo po šest, bezprostředně předcházejících roků, ale duch míru, blaha a štěstí —“ při tom se hlas jeho bolestně zachvěl — „náhle se odtud vystěhoval.“  „Druhdy tak nebývalo?“ vpadl doktor. „Naprosto ne!“ odtušil nadlesní. „Já se zde narodil. Ztrativ záhy matku byl jsem zde vychován skoro v naprosté odloučenosti od světa. Uvyknul jsem samotě. Nepodivíte se tudíž, že jsem nezatoužil po změně a po světě, ani když jsem se oženil, a když se mi narodil hoch. A ještě méně, když mi za nedlouho zemřela žena. Osiřel jsem s několikaměsíčním dítětem ...“ „A dočkal se konečně,“ připomenul doktor, když se nadlesní odmlčel, „nejen radostí jako otec, nýbrž také jako děd. Neboť churavící hoch jest bezpochyby dítě —“ „Synovo!“ doložil temně nadlesní a po krátké pomlčce pravil: „Ale věřte, pane doktore, ani vlastní syn mi nebyl z mládí tím, čím se mi stal vnuk.“ Lékař, kterýž byl o posledních svých slovech pohlédl k protějšímu velkému oknu a postřehl před ním cosi, co jej překvapilo, odbočil od rozmluvy. „Dovolte, pane nadlesní, — není někdo na dvoře?“ optal se živě. „Není možná!“ odvětil tázaný s rozhodností nepřipouštějící pochybnosti. „Dva z našich tří velkých psů jsou sice dle všeho u pana Floriana, s kterýmž byli asi před čtvrt hodinou na exkursi na Lysé stráni; ale třetí pes, nejzuřivější, kterýž bývá neustále uvázán, je právě odvázán a leží buď v boudě nebo pobíhá po dvoře... A kdyby i nebyl odvázán...“ „Patrně jsem se tedy mýlil!“ vpadl doktor. „Když se totiž zablesklo, zdálo se mi, jako bych byl zahlédl v levém koutě okna na okamžik lidskou tvář.“ Po delším, skoro trapném mlčení snažil se doktor navázati opět rozmluvu. „Dle toho, o čem jste se byl, pane Podhradský, již zmínil,“ pravil, „zdá se, že v životě vašem byly přece také někdy okamžiky trpké a snad bolestné...“ „Ba ovšem!“ dotvrdil nadlesní. „Než od smrti ženiny, tedy déle čtyřiceti roků, vedl jsem život v nezkaleném klidu a míru. Nemělť jsem jiných přání, nežli vychovati své dítě v muže v pravém toho slova smyslu.“ Na okamžik se odmlčel a pak v trpkém rozechvění doložil: „A přece jsem na vlastním dítěti spáchal nepromíjitelný hřích...“ „Jak to?“ zeptal se lékař s nemalým interesem. „Vychoval jsem jej sám...“ pokračoval nadlesní. „Byl tudíž vychován bez matky a vůbec bez ženské péče a bez ženské společnosti. Pravda — stal se z něho muž, kterémuž jsem nemohl pranic vytýkati — muž přímý, poctivý, značně vzdělaný – muž hlubokého citu a vyvinutého smyslu pro právo a spravedlnost... Avšak přece jen muž — mně v jistém vzhledě podobný: muž, nemilující světa a spokojující se samotou, v které byl s nepatrnou přestávkou, když totiž navštěvoval lesnickou školu, strávil celý svůj život...“ „Vše to není přece závadou a nemůže vám býti vykládáno ve zlé!“ namítnul lékař. „Tak jsem soudil druhdy i já sám, nežli nadešel okamžik, v kterém jsem nabyl nezvratného přesvědčení, jak nepřirozeně a zvráceně jsem vlastní své dítě vychoval... A věřte, pane doktore, pomyslím-li a uvažuju, že týž nebo podobný osud, jaký stihl mého syna, čeká i na ubohé moje vnouče...“ „Jaký to osud, prosím vás?“ „Že bude a musí býti,“ doložil nadlesní trpce, „jako můj syn vychováno — bez matky...“ „Tedy je sirotek?“ „Ano — sirotek —“ dotvrdil Podhradský s tajemným přízvukem a odmlčel se. „U vás však všechno nasvědčuje, že zde ještě do nedávná vládla pečlivá hospodyně...“ připomenul doktor. „Ano — do nedávna...“ dotvrdil nadlesní, jevě onen druh rozpačitosti, kdy člověk rád by se vyznal upřímně a pociťuje skoro až stud. „Pro mne a pro dítě však je na vždy — mrtva.“ „Tedy nezemřela?“ zeptal se lékař. „Nezemřela!“ opakoval temně a monotonně nadlesní, jakoby mluvil z hrobu. „Opustila náhle a bez příčiny muže i dítě —“ Po té se na okamžik zarazil, načež v zádumčivém vzrušení propukl: „Ah, pane doktore! Žiju zde na samotě od nejútlejšího mládí přes šedesát roků. Přirozenoť, že divoromantická krajina, která uchvátí každého, kdo sem poprvé zavítá, pro mne sevšedněla. V celku klidný a spokojený život náš měl tudíž také své stíny: bezpříkladnou jednotvárnost a někdy, obzvláště za dlouhých zimních večerů a nocí, přímo příšernou nudu. A přece jsme se synem nezatoužili po světě a horečném jeho víru. Uvykliť jsme i trudům samoty, a ani nás — věřte na slovo! — nenapadlo, že by někdy mohlo snad jinak býti, nežli právě jest.. Ale před lety seznámil se syn můj náhodou v Praze, když tam dlel v záležitostech revíru, s dívkou, kterou jsem poprvé spatřil teprve asi po roce, když si ji syn můj přivezl do myslivny jako svou choť... Zrak můj spočinul na ní s podivem. A byl jsem přesvědčen, že syn můj nemohl voliti vhodněji —“ „A přece jste se, jak ze všeho vysvítá, zklamal!“ podotknul doktor. „Ah, nikoli, pane doktore!“ odpíral nadlesní s přesvědčujícím důrazem. „Naopak! Evelina byla a zůstala bytostí přímo andělskou... V několika dnech změnilo se klidné, zasmušilé a někdy až umrtvující zátiší naše v pravý ráj tiché, slastné rozkoše... Přes své mládí vyrovnala se Evelina dámám v pravém slova smyslu vzdělaným. Vyznala se v tak mnohém, o čem se nám v naší samotě druhdy ani nesnilo. Vychování její bylo vzorné a v ničem se nezvrhlo. Kniha jí byla milou a upřímnou přítelkyní. Ano, Evelina znala i svět... Konalať s matkou časté a dosti nákladné cesty po Evropě; slovem —“ „Dle toho se zdá,“ upozornil doktor, „že se jí ve vaší samotě posléze přece jen pozastesklo...“ „S počátku jsem sám soudil,“ ujal se slova nadlesní, „že žena, kypící svěží životní silou a uvyklá rozčilujícímu víru velkoměstského života, dříve nebo později přece zaprahne po ovzduší, v němž byla strávila své mládí. Ale po celých šest roků nepostřehl jsem jediného symptomu toho druhu. Evelina byla. až do okamžiku, kdy jsem ji viděl o posledním dni loňských honeb k večeru naposled odcházeti volným krokem ke třem křížům na Lysé strání, svěží, bezstarostnou a veselou, jako když se byla v naší samotě objevila poprvé...“ „Snad tedy nějaká neshoda s manželem —“ Nadlesní odpíral: „Syn by mi byl — a to i tehdy, kdyby byl uznal za vhodno nebo nutno, podstatu věci zamlčeti — domněnku svou aspoň vzdáleně naznačil. Než i jemu samému zůstalo vše nerozřešitelnou hádankou... Evelina byla a zůstala až do posledního okamžiku, jejž strávila v naší samotě pod naším krovem a v naší společnosti, rovněž tak vzornou snachou, jako vzornou ženou a matkou. Milovala manžela svého i dítě své s vřelostí a něžností —“ „V tom případě,“ vpadl lékař, „zdá se mi, že snacha vaše vzornou ženou a matkou pouze se zdála, v pravdě však že dovedla se vzorně přetvařovat...“  „Přetvařovat?“ zvolal nadlesní skoro vášnivě. „Evelina přetvařovat? Ne, ne, pane doktore –“ Po té prudce vstal, přistoupil ke stěně, na níž visela synova velká podobizna a pod ní fotografie dámy v plesovém úboru. Strhnuv fotografii se stěny vrátil se ke stolu a podávaje fotografii doktorovi mluvil s mladickou vřelostí: „Prosím, podívejte se, pane doktore, na tuto tvář a rcete sám – je tvář ta přetvářky vůbec jen schopna?!“ Doktor vzav fotografii do ruky, připomenul, aniž by se na ni podíval: „Lidská tvář, a zvláště pak fotografický obraz lidské tváře, nejsouc přec věrným a neklamným odleskem, natož pak zrcadlem duše a její schopností nebo vlastností. Pověstná Lavaterova fysiognomika je přec už dávno odsouzena jako pouhé poblouzení vědy.“ „Pravda, pravda!“ přisvědčil nadlesní. „A já také z pseudovědy té nic neodvozuju. Ale když po tom, co jsem vám byl o Evelině dle pravdy napověděl, pohlédnete na její obraz, musíte vyznati, že výraz tváře její jest v naprosté harmonii s povšechnou karakteristikou. Zde tedy by theorie Lavaterovy pseudovědy platila jaksi výjimečně.“ „Myslíte?“ namítl doktor nedůvěřivě. Po té teprve se zadíval na fotografii, drže ji, jako činívají lidé dalekozrací, dále od očí. „Skutečně — čarokrásná tvář — plná vděku, lahody a něžnosti...“ pravil za chvíli tónem mírně překvapeného nedůvěřivce. „Věru — skoro jsem o pravdivosti vašich slov přesvědčen.“ — Náhle však, jakoby si byl něco důležitého připomenul, dychtivě se otázal: „Dovolte, prosím! Jak stará asi je tato fotografie?“ „Myslím, tak sedm, osm roků!“ odtušil nadlesní. „Pravda, je už poněkud vybledlá!“ uznává lékař. „A podivno! Postava i tvář zdají se mi býti povědomý ...“ „Možná, že jste Evelinu před lety někdy někde viděl!“ připustil nadlesní. „Snad v Praze, kde žila od nejútlejšího mládí. Rodné jméno její, vedle jména křestního v pravdě barbarské, bylo Brandstruperova... Otec její zemřel před desíti lety, jakožto místodržitelský rada ve výslužbě; matka pak před rokem... Možná tedy —“ „Ne, ne!“ odpíral doktor živě, dívaje se upřeně a zároveň vzpomínavě na fotografii. „Před lety jsem jí nespatřil. Otce a matky její jsem osobně neznal a také na rodné její jméno se nepamatuji. Slovem — vaše paní snacha, jak je zde vypodobněna, je mi úplně neznáma. Ale když se tak na její podobiznu dívám, zdá se mi, ba jsem skoro přesvědčen, jako bych byl nápadně jí podobnou dámu spatřil před nedávnem...“ „A kde, prosím, pane doktore — kde?“ zeptal se nadlesní nápadně dychtivě. „Nemohu se upamatovat!“ odtušil tázaný, pokrčiv ramenoma a klada fotografii na stůl. „Možná, že v Praze před několika dny, když jsem tam byl nucen zajeti za naléhavou a zároveň tak bolestnou záležitostí, že přes veškerou svou otrlost, přes všechnu svou trpkou resignaci neměl jsem skoro pro nic smyslu.“ „I vás, pane doktore, stihla bolestná katastrofa? A před nedávnem — před několika dny — pravíte?“ zeptal se soucitně nadlesní, kterému neušlo, že se lékařův hlas při posledních slovech pohnutím zachvíval. „Prosím vás, kdož pak byl kdy v životě svém ušetřen?“ ujal se slova lékař, chtěje se přemoci. „Osud zasáhne do našich životních rozpočtů mimo nadání někdy tak bezcitně a brutálně, že i nejchladnokrevnějším z nás stydne krev...“ Náhle však se doktor prudce vztyčil a zcela změněným hlasem s důrazem pravil: „Tentokrát však jsem se, pane nadlesní, nemýlil! Někdo je na dvoře a díval se oknem...“ Při tom ukázal významně na okno za zády Podhradského. „Zde, pane nadlesní —“ pří tom ukázal rukou do levého kouta okna, — „objevila se lidská tvář a hned zase zmizela...“ Podhradský, jenž byl taktéž vstal a loudavě k oknu se přiblížil, zavrtěl hlavou, řka: „Opakuju, pane doktore, že to není možná! Ostatně – vždyť se můžeme přesvědčit — nezvratně přesvědčit!“ podotknul, tvrdošíjnou neústupností lékařovou poněkud jsa podrážděn, a rychlým krokem zaměřil ke dveřím na chodbu. Pootevřev dvéře zavolal: „Kilianku!“ „Hned, hned, pane otče!“ ozval se Kíliankův nehrubě příjemný soprán z chodby. „Jen zůstaň, kde jsi!“ kázal pan otec. „Kde je Nero?“ „Na dvoře, odvázán, jak jste nařídil!“ zaznělo v odpověď z chodby. „A kde Diana a Vulkán?“ „Byli s panem Florianem u tří křížů a potom u něho ve světnici!“ odpověděl Kilianek. „Vzal jsem je pak k sobě a jsou teď u mne.“ „Okamžitě je pusť na dvůr, rozumíš?“ kázal Podhradský a couvnul několik kroků od pootevřených dveří. „Hned, hned!“ zaznělo v odpověď z chodby a po krátké pause Kilianek volal: „Tak! Už jsou oba na dvoře.“ Hned po té objevil se Kilianek na prahu dveří. „Přejete si, pane otče, ještě něčeho?“ „Nic, nic!“ odbyl jej nadlesní; ale připomenuv si svého příručího, dodal: „A přece! Zaskoč k panu Florianovi, jak mu je, a nechce-li něco! Tak — a zavři!“ Nadlesní několik okamžiků napjatě naslouchal, načež se obrátil k doktorovi: „Slyšíte?“ „Co bych měl slyšet?“ optal se doktor, nechápaje, co Podhradský dotazem svým míní. „Pouhý hukot bouře... Kdyby byl někdo na dvoře, obzvláště někdo cizí — uvítali by jej oba právě puštění psí okamžitě zběsilým štěkotem.“ „Podivno!“ pravil doktor polou přesvědčen. „Ostatně můžeme se i jinak přesvědčit...“ dodal nadlesní. Kvapně přistoupil ke dveřím na dvůr, strhnul s háku na dveřejích karabáč a pootevřel dvéře, jež však držel za kliku, aby jich vichr nevyrazil. V jizbě zavířil mírný průvan: dvéře v ruce Podhradského zadrkotaly. „Ah, prosím, pane nadlesní, neračte se namáhat!“ žadonil doktor. V tom vyrazil prudký vichr dvéře a v jizbě zavířil studený dech větru. Podhradský povystoupil ze dveří, kde pronikavě zahvízdnuv švihnul karabáčem, načež přitlumeně zavolal: „Nero!“ Couvnuv pak rychle do jizby přirazil prudce dvéře, řka k doktorovi: „Nero už letí!“ A skutečně skoro v nerozdílném okamžiku bylo slyšeti za dveřmi čmuchavé zakňučení hafana. „Vskutku, pane nadlesní, teď jsem úplně přesvědčen!“ připomenul lékař, sedaje na totéž místo, kde byl seděl. Podhradský učinil dle jeho příkladu a nabídl vína. Oba se napili a na delší chvíli odmlčeli. Posléze ozval se nadlesní, aby zase navázal rozmluvu: „Neráčil jste se, pane doktore, zmíniti o nějaké nehodě, která vás stihla?“ Dotaz ten dotknul se doktora skoro bolestně. „Ah, pane nadlesní — raději nevzpomínat!“ pravil přemáhaje náhlé pohnutí. „My lékaři, kteří jsme skoro denně svědky lidské malomocnosti proti neúprosným zákonům přírody, s brutální matkou přírodou zpravidla nedisputujeme. Přijímáme každou její ránu, kterou nám zasadí, s větší nebo menší měrou resignace a používáme, možno-li, jediného léku — vyhýbáme se vzpomínkám.“ „Ale což, jsou-li vzpomínky tak mocny,“ namítnul nadlesní, „že vidí člověk jako já, člověka, kterého miloval a na vždy ztratil, skoro neustále před sebou? Když člověkem lomcují lítost, hoře, stud a hněv; když každou chvíli vzplane vášnivost tou měrou, že by člověk původce, po případě původkyní svého neštěstí — kdyby se před ním objevili — jedinou ranou pěstí srazil k zemi nebo zardousil?“ Vášnivý přízvuk, jakým byla slova ta pronesena, doktora, poučil, že sedí tváří v tvář muži, jejž není radno podráždit, neřku-li rozvášnit. Ozval se tudíž reservovaně, řka: „Ale dovolte! Po tom všem, co jste mi byl o své paní snaše naznačil, vskutku nechápu, jak je možno, abyste na ni zanevřel i vy takovým způsobem, jak právě pravíte, a jak snad na ni právem zanevřel její manžel, váš syn...“ „Domníváte se,“ vpadl trpce nadlesní, „že duševní stav můj není oprávněn ...?“ „Nikoli neoprávněn, ale tak trochu nepřirozený!“ odpověděl host. „Rodinné katastrofy toho druhu, jako zde u vás, nejsou ve světě za našich dnů a nebyly i jindy vzácností. Manželé se pohněvají — někdy pro pouhé slovo, posunek nebo pohled — a jsou-li to povahy vznětlivé nebo docela vášnivé, jsou buď rozkol dočasný nebo trvalý rozchod zcela přirozený. Když však se rozvlněná krev utiší, a chladná rozvaha nabude vrchu, následuje v devadesáti případech ze sta smíření.“ „Ale syn můj už se smířit nemůže!“ namítnul nadlesní s bolestnou trpkostí. „Proč by nemohl?“ opáčil lékař. „Když ne hned, tedy snad později. Naděje v smíření není nikdy vyloučena. Je-li váš pan syn, kterého jste sám vychoval, mužem vám podobným aspoň v základních rysech povahy, není možno, aby časem svým neprominul —“ „Syn můj měl jedinou vášeň!“ připomenul Podhradský. „Miloval Evelinu přímo šíleně.“ „Tím spíše jest naděje na smíření!“ míní doktor. „Neboť milovati v pravém slova toho smyslu není vlastně nic jiného, nežli všechno prominouti, všechno odpustiti...“ „Pravda, pravda!“ přikývnul nadlesní přemítavě; ale hned s bezměrnou trpkostí dodal: „Ale syn můj nemůže už pranic odpustiti... Můj syn je mrtev!“ „Mrtev?“ opáčil náhle pozměněným tónem doktor. „Snažil se hoře své, lítost a bezměrnou bolest svou utlumiti jako muž!“ pokračoval nešťastný otec. „Po tři měsíce snášel hrozná duševní muka, aniž by si byl slovem postesknul. Až konečně — o posledním štědrém večeru, když byl dítěti upravil vánoční stromek — jedinou ranou z revolveru...“ Po těchto slovech nadlesní prudce vstal, přešel pokojem a zastaviv se u stolku před oknem do dvora pokračoval: „Když jsme byli po večeři a dítě usnulo, usedl syn můj sem k tomuto stolku a dlouho, dlouho díval se mlčky oknem... Měsíc svítil jako rybí oko, a bylo viděli až ke třem křížům na Lysé stráni... Náhle sebou syn lehce pohnul, a rána z revolveru zahoukla. Sklesl hlavou na obě ruce na stole, a v několika okamžicích rozlila se po stole krev...“ „Teď teprve chápu všeho souvislost,“ připomenul doktor soucitně. „A věřte —“ Nedořekl. Podhradský, vzpamatovav se poněkud, ale posud ještě v nejbolestnějším pohnutí, vpadl: „A považte, pane doktore! Dítě se ranou ani neprobudilo – a krev, krev zde zůstala... Nesvolil jsem, aby byla smyta... Nechť mi —“ další pronesl s vášnivou bolestí — „nechť mi krev ta do posledního okamžiku mého života připomíná čarokrásnou fúrii, která byla vinna dobrovolné smrti mého syna!..“ „Ubohý otče!“ zašeptal soucitně doktor, jevě sám nejbolestnější pohnutí. „Odpusťte jen,“ dodal, „že nemám ani pro vás, aniž pro sebe slova útěchy. V tak hrozných momentech jsme zdrceni... A může-li vám něco býti, ne-li právě útěchou, tedy aspoň ulehčením, tedy vězte, že i já sám —“ „Vy sám?“ vpadl s účastí nadlesní. „Váš syn, pane nadlesní, zemřel před půl rokem,“ odpověděl host trhaně, „můj vlastní před několika dny... I můj syn, absolvovaný právník a poručík v záloze, hoch kypící zdravím, zahynul sebevraždou. Otrávilť! se!“ „A příčina — pohnutka!“ naléhal nadlesní se soucitným zájmem. Doktor pokrčiv ramenoma, děl: „Byl-li váš syn vychován na samotě a bez péče mateřské i bez ženské společnosti, byl syn můj vychován ve společnosti několika starších svých sester ve městě, tedy v ovzduší plném dojmů, vzdělanou, něžnou, vůbec vzornou matkou. Dospěl v muže, kypícího jarobujnou silou životní. Zřídka kdo prahnul tak vřele, tak vroucně, ba náruživě, vykořistiti život ve všech možných směrech. A to netoliko jen v pouhém rozkošnictví, nýbrž i v přísné, svědomité a namáhavé práci...“ „Dle toho nebylo u vašeho syna,“ podotknul nadlesní tázavě, „závažných příčin k omrzelosti života?“ „Povšechně vzato — nebylo...“ „A přece si zoufal?“ „Ah, pane nadlesní,“ odtušil doktor, „my staří, kteří se už nakláníme nad hrob, milujeme život zpravidla náruživěji, nežli vášnivá mládež. Veškerá, sebe delší minulost naše připadá nám všem jako sen několika týdnů. Mládež naopak, zvláště pak nynější mladá generace —“ „Vy soudíte,“ vpadl nadlesní, „že nynější mladá generace liší se podstatně od mladé generace, ke které jsme náleželi před lety i my?“ „Ovšem, a to z příčin zcela přirozených!“ jal se vykládati doktor. „Moderní vymoženosti věd všech odstínů a jimi v úžasné míře pozměněný život povšechný vypěstily generaci zcela novou, jejíž podstaty my staří skoro ani nechápeme, neřku-li abychom si dovedli vysvětliti všechny symptomy, pohnutky a cíle. Za našeho mládí vůbec netušené pokroky v nesčetných směrech právě minulých dvou až tří decenií otvírají mladé a nejmladší generaci zcela jiné, jasnější a prohloubenější perspektivy do života, nežli se otvíraly před půl stoletím nám...“ A poněvadž starší a nejstarší generace nejde — a jak přirozeno, nemůže jíti — s povšechným pokrokem stejným krokem, resultuje z toho nespokojenost každého, před jehož duševním zrakem otvírá se perspektiva jasnější a prohloubenější. Nás starých, kteří jsme se dovedli po půl věku, a mnohý z nás i déle, spokojiti s perspektivou nepoměrně mlhavější a mělčí, různé dissonance ovšem tak nevzrušují, jako životem kypící a po činnosti prahnoucí generace mladší... A jedině tyto dissonance jsou po mém náhledu vlastním zdrojem horečné, pro nás staré, vychládající nebo již vychladlé skoro nepochopitelné neukojitelnosti mladé generace. Duševní obzor generace té jest, jak přirozeno, širší a jasnější, nežli býval náš. Nicméně dosavadní malomocnost v realisování životních plánů rozechvívá mladé duše tajemně bolestnou neuspokojeností, která je sice podobná sladce mučivému světobolu starších dob, ale liší se od něho neukojitelnou trpkostí...“ „Než odpusťte,“ přerušil doktor sám svůj výklad, „vše to jsou unavující subjektivní reflexe...“ „Ale neunavují člověka,“ vpadl živě nadlesní, jenž byl s nemalým zájmem naslouchal, „který strávil celý svůj život na samotě a nemá o nynějším víru světa nežli mlhavé ponětí vzdáleného pozorovatele. Prosím, tudíž, dopovězte!“ Doktor přání tomu vyhověl. „Mladou a nejmladší generaci rozechvívá palčivá touha po rozřešení nesčetných problémů, jež jí byla starší generace zůstavila nerozřešené v dědictví. Leč právě proto, že řešení to bývá namnoze i nyní bez výsledku, namáhá se mladá a nejmladší generace najiti východiště z tajemného labyrintu. Snaží se vysloviti se určitěji, přesněji neb aspoň barvitěji a plastičtěji; zkoumá záhady dle starších i nových receptů; analysuje, experimentuje a začasté zabřídá do záhad nových, tajemnějšich a mystičtějších, nežli byl problém, jenž má býti rozřešen... Osvěta a názor v svět, jež byly starší generace zůstavily generaci mladší a nejmladší, neuspokojují. Mladé i nejmladší duše prahnou po duševním obrození, po mravní, ethické, po případě i náboženské regeneraci — po sociálních, politických a uměleckých opravách... Slovem, starý svět se svými názory, bludy i předsudky budí nechuť, odpor a žhavou neukojitelnou touhu, skáceti bez milosrdenství všechny modloslužebné chrámy, jež byly buď duševní krátkozrakost nebo rafinovaná zlotřilost starého světa postavily modlám pochybné ceny a hodnoty... A syn můj, pane nadlesní, byl z této mladší generace. Byl jedním z oněch svéhlavých, neústupných, nepodajných pionérů nové osvěty, kteří v odporu a v zásadním boji proti vymírajícímu znenáhla starému světu zžírají se neukojitelnou nespokojeností a shledávají v ní rozkoš, jaké by jim souhlas s dědictvím starého světa neposkytnul ani snad v poměrech nejskvělejších.“ Doktor umlknul. „Dle toho ztratil jste, pane doktore,“ ozval se nadlesní, „v synu svém muže přímo neocenitelného. Než — čemu, prosím, připisujete dobrovolnou jeho smrt?“ „Nesnadno, vlastně nemožno říci!“ odtušil doktor pokrčiv ramenoma. „Smrt mého syna jest a zůstane bezpochyby na vždy záhadnou, a příčina její tajemstvím. S počátku jsem se domníval, že nadešla u něho krise líčené moderní jeho choroby, a že učinil konec životu svému v záchvatu okamžité nepříčetnosti. Ale když jsem se dostavil do Prahy k jeho pohřbu a dověděl se některé podrobnosti z posledních dnů jeho života, šlehla v prvním okamžiku mozkem mým domněnka, že — smrt jeho zavinila bezpochyby — žena...“ „Žena?“ vzkřikl přitlumeně nadlesní. „Ano — milenka...“ doložil doktor. „Já sice o poměru svého syna k jeho milence nevím nic podstatného a také jsem se nikdy nikoho nedotazoval. Vím jen, že milovali se vroucně již asi před desíti lety, že teprve před necelým rokem náhodou kdesi znovu se setkali a že právě minulých několik měsíců sdíleli se v Praze o společnou domácnost jakoby manželé... Toto ovšem nevrhá na milostný poměr jejich světla právě nejpříznivějšího; ale já, kterýž jsem synovi svému nikdy v ničem nebránil, právě pro tuto věrnou lásku jeho ani nezatoužil poodhaliti roušku se sladkého synova tajemství. Nevím o jeho milence, nežli že se zove Milena a že jej milovala s veškerou vroucností žhavé své duše... Ba, jáť s Milenou do dneška ani slova nepromluvil. I v okamžiku, když stál jsem zdrcen na hřbitově volšanském nad otevřeným hrobem synovým, a Milena v žalné čarokráse světice přivrávorala a v bezměrném hoři stanula přímo proti mně, pohlédl jsem k ní jen jednou a to kradmo, abych ani pohledem němé bolesti její neznesvětil...“ „Váš jemnocit, pane doktore, k bytosti tak jemnocitné,“ ujal se slova nadlesní, „ovšem jest oprávněn. Avšak Evelina, která bez příčiny a bez důvodu opustila bezcitně své vlastní dítě a legálního chotě, neublíživšího jí ani slovem, ba ani pouhým pohledem, hrozná tato fúrie kamenného srdce nezaslouží, než aby —“ Po té se zarazil, ale hned s nejvášnivějším afektem dodal: „Ach, ne, ne, pane doktore! Kdyby žena ta v tuto chvíli zde se objevila — věřte — já bych ji jedinou ranou pěstí —“ Ale rovněž tak náhle, jako byl vzplanul, hněv jeho zase se zmírnil. V tom se ozval Kilianek. Již za posledních slov nadlesního tiše byl otevřel dvéře u chodby a stanul nerozhodně, ba nesměle na prahu. Teď bezděky zakašlal. Podhradský, všimnuv si teprve teď Kilianka, zpurně jej oslovil: „Co je, Kilianku?“ Výrostek neodpověděl, tváře se však, jakoby chtěl něco důležitého povědít a u přítomnosti doktora se ostýchal. Nadlesní tudíž vstal a přiblížil se ke dveřím. „Co se stalo?“ optal se prudce. Kilianek postoupil a tajemně šeptal: „Pan Florian ach, bože, pane otče — ten vám naříká..! A prosí — kdyby pan doktor — na malou chvilku —“ „Někdo potřebuje lékařské pomoci?“ ozval se doktor vstávaje. Nadlesní mu v krátkosti vysvětlil Florianovu nehodu. „Nu, uvidíme!“ řekl doktor. „Dříve však musíme ještě chvíli věnovat dítěti...“ Obrátiv se po těchto slovech přiblížil se k postýlce do pozadí, vážně dítě pozoruje. Podhradský dav Kiliankovi rukou znamení, aby odešel, vyčkal, až Kilianek zmizel. Připlíživ se pak za doktorem a zastaviv se asi tři kroky od postýlky, mlčky, ale s výrazem nejúzkostlivější dychtivosti sledoval počínání doktorovo. „Co soudíte — pane doktore — — nyní?“ optal se nadlesní rozechvěným hlasem přitlumeně a trhaně. „Skoro se bojím podati i poloviční dávku léku...“ odpověděl doktor s ledovým klidem. „Dítě je nanejvýš vysíleno – vždyť již ani nezakašle... Povšechný stav choroby je tak kritický, že každým okamžikem lze se obávati agónie...“ „Agonie?“ zaúpěl nadlesní zoufale. „Vzmužte se, pane nadlesní!“ povzbuzoval doktor. „A možno-li, prosím, ukažte mi laskavě, kudy bych k panu příručímu —“ Nadlesní rychle popošel ke stolu v popředí a vzal lampu do ruky. „A kdyby se dítě rozkašlalo,“ pravil lékař s důrazem, „zpravte mne o tom okamžitě!“ Nadlesní mlčky přikývnul. Po té rychle pokročil se světlem ke dveřím na chodbu, otevřel je a chvějivým hlasem zavolal do chodby: „Kilianku! Rychle posvěť na schody! Pan doktor!...“ Mlčky vešel lékař do chodby, z kteréž zazněl přitlumeně dunivý zvuk vzdalujících se jeho kroků. V okamžiku, když nadlesní, stojící na prahu dveří u chodby zády k jizbě, chtěl se obrátit a vrátit do světnice, otevřela nějaká postava v promoklém černém šatě dvéře, vedoucí do jizby ze dvora. Mocný studený průvan za vířil po jizbě a chvíli bylo slyše ti prudký liják zřetelněji, nežli dokud byly dvéře zavřeny. Postava, proklouznuvši dveřmi, jež jí v ruce skřípavě drkotaly, namáhavě je zase zavřela a stanula u nich bez hnutí, jako by se rozmýšlela, má-li čí nemá-li postoupiti... Nadlesní pocítiv ledový průvan, jenž mu okamžitě i lampu v ruce zhasil, prudce se obrátil a přirazil dvéře. „Co to? Odkud ten průvan?“ zamumlal, dívaje se upřeně do čiré tmy v jizbě. Popošed ve tmě opatrně až ku stolu a stavě na něj zhaslou lampu, došoural se ve tmě opatrně od stolu ke kamnům, kde na poličce ležely sirky. Sirka v ruce nadlesního vzplála jenom na mžik, ale i v tom krátkém zaplanutí postřehl Podhradský matnou silhouettu lidské postavy u dveří. „Co to? Někdo zde?“ uklouzlo mu s mírným úžasem, ale bez bázně. Chvíli napjatě naslouchal, a když se nikdo neozýval, zvolal: „Je někdo zde?“ Ale když se nikdo neozval, přistoupil nadlesní ke stolu, rozžehl sirku, a nezvednuv už ani hlavy rozsvítil lampu, stojící na stole. Teprve po té pohledl ke dveřím. Spatřil tam skutečně státi postavu a s úžasem, ač přece bez leknutí, couvnul o krok. Současně sesmekla se pravice jeho k levému boku, jakoby sáhal po loveckém tesáku, a levicí zastřel si na okamžik oči, aby lépe viděl. Ale hned po té zase vykročil a chopiv se revolveru, ležícího na stole, zahřměl: „Kdo zde? Co chcete?“ Teprve nyní si všimnul, že těsně u dveří stojí ženština prostřední postavy, majíc přes hlavu přehozený úplně promoklý černý plášť, a tak jest v něj zahalena, že viděti jen část obličeje a lesknoucí se tmavomodré oči... V tom ta žena, náhle, jakoby se byla konečně přece rozhodla, shodila plášť a vzpřímivši se stanula se sepjatýma rukama a s výrazem dojemné, němé prosby jako socha. Podhradský, poznav ji, s úžasem couvnul a s výrazem hněvu a nenávisti temně vzkřikl: „Evelina!“ „Ano — Evelina...“ zašeptla ženština měkce chvějivým hlasem. Nadlesní, jenž si byl objevením se synovy ženy vysvětlil všechny domnělé přeludy nejen svých lidí, ale i doktorovy, stál chvíli v němém úžasu bez hnutí, jevě v tváři prudký duševní boj. Avšak něhyplný, prosebný pohled té ženy jej znenáhla přece počal odzbrojovat. Výraz hněvu a nenávisti, jejž byla tvář jeho jevila, když Evelinu poznal, ustupoval znenáhla výrazu útrpnosti. „Odpusťte, pane otče!...“ ozvala se po delší chvíli Evelina hlasem bolestně rozechvěným nesměle a bázlivě. „Odpustit?“ opáčil nadlesní poloútrpně. „Nevím, co bych odpouštěl...“ „Odpusťte!“ opakovala váhavě s nejdojemnějším přízvukem prosby. „Kde je — Václav?“ „Můj syn?“ optal se nadlesní temně. „Můj —?“ doložila Evelina, ale nedořekla; neboť nadlesní drsně vpadl: „Není ho zde!“ „To není možná!“ odpírala Evelina. „Po tři dny a skoro po tři noci bloudím v lesích kolem myslivny, abych se s Václavem setkala. Václav dle všeho po tři dny myslivny neopustil. Václav je zde...“ Nadlesní odtušil rozhodně: „A kdyby i byl — jakým právem opovažuješ se překročiti práh tohoto domu?“ „Odpusťte!“ zaúpěla Václavova žena „Přicházím se zdrceným srdcem, nešťastná, kající Magdaléna, abych si od Václava na kolenou vyprosila prominutí svého hříchu...“ „Nešťastnice!“ zvolal nadlesní vášnivě; ale hned dodal tónem bolestným: „S Václavem se nikdy už neshledáš!“ „Pro vše, co vám bylo kdy drahého, vás prosím,“ žebronila Evelina úpěnlivým hlasem, „zavolejte Václava!... Nebo mu aspoň povězte, že jsem zde — že se vracím —“ „Nemohu.“ „Je churav?“ „Není. Ale dítě — dítě churaví —“ „Pro milosrdenství boží — moje dítě?“ vzkřikla Evelina zoufale, a zrak její divoce zakroužil po jizbě. Jelikož však s místa, kde právě stála, neviděla v pozadí postýlky, kterou zakrývaly španělská stěna a poodhrnutá portiéra, skoro v okamžiku se zase vzpamatovala. „Vidělať jsem je předevčírem z dáli několikrát. Bylo zdrávo a svěží...“ „A přece churaví dítě,“ doložil nadlesní smutně. Evelina zaúpěla: „Ach, bože, bože — předtucha moje mne tedy přece neklamala... Když jsem asi před půl hodinou od tří křížů na Lysé stráni zahlédla přijížděti od města povoz k myslivně, napadlo mne, že v tak pozdní dobu večerní může to býti jen povoz lékařův. A když pak jsem si připomenula, že Václav po tři dny myslivny neopustil, zmocnila se mne strašná předtucha, že on to churaví. A jako již včera v noci, vplížila jsem se i dnes před chvílí v smrtelných úzkostech, že mne některý pes štěkotem či jinak prozradí, do dvora až pod okno, abych si, bude-li možno, zjednala jistoty. Když však jsem z ničeho, co jsem mohla oknem kradmo zahlédnouti, nemohla jistoty uhodnout, odvážila jsem se konečně —“ Evelina sklesla na kolena a sepjavši ruce dívala se nadlesnímu s výrazem nejtklivější, nejdojemnější němé prosby do očí náhle hněvem rozjiskřených. Rozlícený Podhradský byl chvíli na rozpacích. Němá prosba krásné kajicnice, jak se zdálo, přece jej odzbrojovala. Výraz rozvášnění, jejž jevila zbrunátnělá jeho tvář, již již přecházel ve výraz vynucené útrpnosti. Bezděky prudce couvnul, ale hned zase, zdánlivě bez příčiny, vzplanul hněv jeho poznovu. Vykročil prudce, a octnuv se těsně u Eveliny, napřáhl pravici k ráně... „Udeř! Udeř!“ zaúpěla Evelina s bezměrnou oddaností. Rozvášněný nadlesní, jakoby pomaten opět couvnul, a napřažená pravice jeho sklesla. „Udeř — odkopni mne!“ vzlykala Evelina v nejprudším rozlítostnění. „Skol mne jako psa a zkrať tak hrozná moje muka duševní! Ale pověz dříve, kde je můj muž?...“ „Budiž!“ odtušil nadlesní náhle, skoro až s chladnou rozhodností. A za chvíli s drsnou přísností kázal: „Vstaň!“ Přešel na přič jizbou, načež poněkud klidněji ujal se slova, řka: „Kdybys byla přišla, Evelino, předevčírem nebo včera nebo dnes před večerem, možná, že bych byl dítěti k vůli — prominul... Ale teď — teď už dítě matky nepotřebuje...“ „Oh!“ zaúpěla zoufale. „Nechci však býti krutější, nežli jsi byla sama k mému synovi a k vlastnímu dítěti!“ pokračoval nadlesní. „Nechci tě soudit bez výslechu. Chci ti popřát příležitosti, abys se ospravedlnila!“ Evelina, namáhajíc se býti klidnější, polou pro sebe zašeptla: „Evelina nikdy nezalhala...“ „Pravda!“ odtušil nadlesní, jenž byl slova ta přece zaslechl. „Až dosud nebyla ve lži přistižena. Ale tentokráte jí bude upřímná zpověď přece jen krušnou... Mluv!“ Evelina zapotácela se namáhavě k stolici a sklesnouc na ni, zakryla si oběma rukama tvář. „Hleď, Evelino!“ ujal se Podhradský po několika vteřinách slova smířlivěji. „Každý, kdo by tě viděl tak zdrcenu, sotva by se ubránil soucitu. Ale já jsem a zůstanu vůči tobě přísným a spravedlivým soudcem.“ „Nevím — nedostává se mi slov...“ počala Evelina snivě. „Ale mám-li vlastní příčinu svého odchodu aspoň označiti, nemám jiného slova, nežli: — vděčnost...“ „Vděčnost?“ opáčil nadlesní překvapen. „Ano, otče — vděčnost, nebo chceš-li, náhlé vzplanutí podivného, nepochopitelného, nevyzpytatelného a zároveň neodolatelného citu, který zachvátil celou moji bytost a nebyl citu vděčnosti nepodoben...“ „Mluvíš v hádankách!“ vpadl nadlesní, nemoha se ubránili mlhavému dojmu. „Vděčnost, neskonalá vděčnost k člověku, kterému děkuji duševní své obrození,“ pokračovala Evelina; „k člověku, kterého jsem druhdy vášnivě milovala a jehož památka bude mi na vždy svátou, k muži neúhonné povahy, vzácného nadání a hlubokého citu, který ze mne učinil, čím právě jsem: ženu s nepředpojatým názorem v svět, ženu, kterou jsi i ty, otče, druhdy tak vroucně miloval.“ „Ustaň!“ vpadl nadlesní přísně. „Snad nechceš z nejhříšnějšího skutku, jakého se může žena a matka dopustit, učiniti vzornou ctnost?“ „Nikoli, otče! Ale rci sám — shledal jsi na mně po celou tu dobu, po kterou jsem s vámi žila pod jednou střechou, jediný poklesek, pro který bys mne byl mohl třeba jen otcovsky pokárati? Nebyla jsem tvému synovi upřímnou a vřele milující ženou? Nebyla jsem svému dítěti něžnou, ba vzornou matkou? Nebyla jsem i tobě, otče, snachou, které jsi druhdy sám nesčetněkráte vyznal, že z vaší smutné samoty a truchlivé domácnosti utvořila ráj?“ „Pravda; nemohu tvým slovům odpírat!“ přisvědčil nadlesní poněkud zaražen. „Ale tys posléze muže i dítě své přece jen hanebně zradila.“ „Nikoli, otče! Nezradila! Tvůj syn byl v bezměrnou oběti, kterou jsem z vděčnosti přinesla, zasvěcen...“ „Ne, ne! To není možná!“ „A přece tomu tak!“ pokračovala Evelina. „Tvůj syn nebyl a není muž předpojatý. Vzájemný poměr náš byl tak čistý, tak přirozený, že nebylo mezi námi nikdy ani stínu lživosti a neupřímnosti. Jako jsem znala tvého syna i jeho minulost, tak znal též on moji minulost a mne samu do nejtajnějších hlubin duše. A proto jedině on může a dovede nepředpojatě oceniti skutek, který jest v očích světa nepromíjitelným hříchem; ale v jeho vlastních očích není a nemůže býti, nežli zcela přirozeným a proto nutným následkem mé bytosti a její minulosti — a nebo, kdyby přece jen chtěl souditi po příkladu světa, pouhým poblouzením.“ „Věru,“ připomenul nadlesní jízlivě, když byla Evelina na okamžik umlkla, „lepšího ospravedlnění hříchu nedovedl by si ani ďábel vymyslit!“ „A přece jest, otče, vše tak prosto a přirozeno!“ pokračovala Evelina. „Však se dojista sám pamatuješ, že jsem i tobě líčívala bez šalby věrně a upřímně svou minulost. Byla jsem, jak víš, dcerou z tak zvané vyšší rodiny úřednické s obvyklým tradicionálním vychováním. V šestnáctém roce byl mi úkol člověka a tudíž i ženy a matky nejhlubším tajemstvím — až náhle, pouhou náhodou, setkala jsem se s mladým člověkem... A v duši mé začalo svítati...“ „Vím, vím!“ přisvědčil nadlesní. „Víš tedy, Otče, že to byl na pohled studení jako sta jiných, ale povaha tak neúhonná, srdce tak ryzí a duch tak jemné hloubavý — slovem muž, kterého jsem si zamilovala s veškerou vroucností své duše, a kterýž í moji lásku opětoval... A vše to věděl a ví, otče, i tvůj syn. Když jsem se s ním seznámila, vyzpovídala jsem se mu ze své minulosti zcela upřímně. Pověděla jsem mu, že nás rozvedly poměry sociální. A když pak mi, otče, syn tvůj, kterého jsem si vřele zamilovala, nabídnul svou ruku, netajila jsem se mu obavami nejkritičtějšími: že totiž, kdyby předmět mé první lásky třeba po letech přede mnou opět se objevil, bezpochyby bych sotva odolala vzplanutí nejprudčího, nejžhavějšího citu, po případě hříšné vášně —“ „A když se tak konečně stalo,“ vpadl nadlesní opět trpčeji a vášnivěji, „zapřela jsi svaté své povinnosti jako žena a matka a uprchla s galánem! V loktech milánových plnými doušky pila jsi z číše hříšné rozkoše —“ „Nikoli, otče, nikoli!“ odpírala Evelina. „Nerozloučila jsem se s vaší samotou a s vámi se všemi bezcitně, nýbrž po krutém, bezměrném boji mezi dvěma povinnostmi: mezi prostou povinností manželky a matky a tajemně neodolatelnou povinností nestáti se nevděčnou k muži druhdy tak šíleně milovanému a nyní tak bezměrně nešťastnému...“ „Loni na podzim, o posledních honbách,“ zpovídala se upřímně Evelina dále, „byl mezi pozvanými hosty. Setkala jsem se s ním poprvé zase náhodou u tří křížů na Lysé stráni o samotě a přiznám se, že první toto setkání vzbudilo ve mně mnohem slabší vzrušení citu, než jakého jsem se obávala. Ale po výměně několika jen slov zmocnil se mne horečný nepokoj. Poznala jsem v někdejším milenci svém sice muže na pohled tělesně úplně zdravého, ale churavícího duševně. Nejneústupnější, nejbojovnější druhdy duch, který se nelekával pokusů, řešiti problémy nejzáhadnější, jevil mučivou, vysilující sklíčenost a politováníhodnou zmalátnělost. Místo člověka, prahnoucího druhdy po světle nejjasnějším, po pravdě nejnepředpojatější, stál přede mnou člověk v hlubinách duše raněný, v celé své bytosti zlomený, jedna z těch ubohých, v křečích rozumu a citu bolestně se svíjejících duší, pro které není z labyrintu záhad východiště, pro které není v ničem spásy, nežli ve věcném klidu, jehož poskytuje jedině — hrob... A když jsem si připomenula, jak vzácný a mnohoslibný talent byl v ubohém muži tom nepřízní poměrův takořka již na dobro zmařen; když jsem si připomenula, čím jsem muži tomu zavázána, a postřehla, že mne i nyní ještě miluje, jako mne milovával, vyhoupnul se z chaosu citů, jež mne opanovaly, pocit bezměrné útrpnosti... A dříve, nežli jsem se nadála, šlehla mou duší neodolatelná myšlenka: že jest mojí povinností, pokusiti se, možno-li, o duševní uzdravení člověka, tak vzácného a zároveň tak přeubohého... A tak a nejinak, otče,“ končila Evelina svou zpověď, „se stalo —“ „Že's uprchla z domu,“ vpadl jízlivě nadlesní, „a pokusila se ... A pokus tvůj,“ dodal tónem nejjízlivějším, „bezpochyby se zdařil — není-liž pravda?“ Evelina zavrtěla smutně hlavou. „A touto neuvěřitelnou bájí,“ pokračoval nadlesní, jenž byl v posled se založenýma rukama zdánlivě klidně naslouchal, „chceš dáti sankci hroznému provinění svému jako nejryzejší ctnosti?“ „Křivdíš mi, otče, domníváš-li se, že mi jde o jakékoli omlouvání mého skutku,“ ospravedlňovala se Evelina tónem a důvody vždy přesvědčivějšími. „Vím a přiznávám se, že v neodolatelném návalu citu vděčnosti a náhle znovu vzplanulé první lásky prohřešila jsem se proti svým povinnostem jako žena a matka. Ale kromě povinností, plynoucích pro nás ženy z ustálených poměrů společenských, jsou také ještě přirozené povinnosti ducha a srdce, kterýmž odolati jest rovněž tak nesnadno, ba někdy i nemožno, jako vzpouzeti se nezměnitelným zákonům přírody. Pravda — jsou ženy, které i v nejsvůdnějších situacích odolaly, a kterýmž to vykládáno za ctnost, ba i za heroismus. Ale neprávem. U žen a matek, které to dovedly, byly povinnosti ducha a srdce už dávno před tím zdeptány povinnostmi konvenienčními. Někdejší jejich láska byla již dávno utuchla, nebo postoupila docela i místo — nenávisti. Takovým tedy bylo snadno odolati. Ale u mne, otče, byl pravý toho opak. Já muže své první lásky milovala a miluji i jako choť vašeho syna s veškerou vroucností svého srdce —“ „A proto jsi obětovala,“ vpadl úšklebně nadlesní, „legálního manžela a vlastní své dítě, abys ukojila smyslné své chtíče —?“ „Ach, otče, otče — nerozdírej zdrceného mého srdce úšklebnou ironií bezcitnosti!“ prosila Evelina vždy vášnivěji. „Bezměrná bolest, která mé srdce zžírá a do konce života zžírati neustane, je více nežli nejukrutnějším trestem za to, že jsem neodolala nejmocnější a nejneodolatelnější povinnosti, která mi kázala obětovati se... Vzala jsem na se oběť tu v naději, že muže toho zachráním od záhuby, a zatím —“ „Když tě galán odmítnul a odkopnul,“ vpadl nadlesní s tlumeným sardonickým smíchem, „přicházíš, abys lstivě vloudila se zase do srdce oklamaného, zrazeného muže —“ „Ne, ne, otče!“ bránila se Evelina vždy vášnivěji a přece s tklivou přesvědčivostí. „Já přicházím, abych se muži svému upřímně vyzpovídala a po případě i na kolenou poprosila za prominutí těžkého svého hříchu a za dovolení, bych se mohla opět státi matkou jeho a mého dítěte... A věř, otče, kdyby mne byl místo tebe vyslechl tvůj syn Václav —“ „Václav ti prominouti nemůže!“ odtušil nadlesní vážně a s bolestným rozechvěním. „Václav je — mrtev!“ „Mrtev?“ opakovala Evelina apaticky, jakoby smyslu slova toho nechápala. „A ty se ani nezachvěješ?“ ozval se Podhradský s neúprosnou přísností. „Můj Václav — pravíš, otče — můj Václav, že — mrtev?“ optala se Evelina nedůvěřivě a přece jakoby aspoň zpola již chápala. „Na doubravském hřbitůvku nalezneš prostý jeho hrob.. zněla odpověď tónem skoro hrobovým. „Oh!“ zaúpěla Evelina zoufale, a vztyčivši se rozhlížela se kolem, jako v předtuše děsné katastrofy. „Pro milosrdenství boží — otče!“ vzkřikla v nejprudším záchvatu bolesti, stojíc vzpřímena a bez hnutí jako v ztrnutí. „Ano, zde a z tohoto revolveru prohnal si kuli hlavou,“ dopověděl nadlesní prostými slovy strašnou katastrofu. „A krev jeho doposud není se stolu setřena... Podívej se!“ „Mrtev!“ vzkřikla Evelina hlasem tak divokým, že i nadlesního zamrazilo. Výraz tváře její jevil bezměrnou zoufalost. Sklesla na stolici skoro bez vlády, ale za chvíli se zase vztyčila a s prudkou, ale bolestnou vášnivostí se optala: „A dítě? Kde je moje dítě?“ Nadlesní ještě chvíli váhal odpověděti přímo, a teprve, když výraz tváře Evelininy jevil bolest nejvyšší, ukázal rukou do pozadí a temně doložil: „Umírá!“ Dojem slova toho na mučenou matku byl strašný. S děsným výkřikem vzchopila se jako k smrti raněná lvice, aby se vrhla do pozadí. „Stůj! Ani krok!“ zahřměl surově nadlesní, zastoupiv jí cestu. „Milosrdenství! Smilování!“ prosila s úpěnlivou zoufalostí lomíc rukama. „Pro vše, co ti bylo, otče, kdy nejdražšího...“ zablábolila a opět se chtěla vrhnouti do pozadí. Nadlesní však ji brutálně odstrčil, a sáhnuv po revolveru na stolku u okna namířil jej na Evelinu. „Ani krok,“ zahřměl s nejdrsnější příkrostí, „nechceš-li, abych i já spáchal vraždu...“ němém zoufalství zavrávorala zpět. „Pro tebe je dítě — mrtvo!“ dodal temně, spustiv ruku s revolverem. V tom zazněl z chodby šramot osob, sestupujících po schodech, a přitlumené hlasy. Za dveřmi ozval se Kiliankův hlas: „Tudy, pane doktore — prosím... Tudy — na pravo!“ „Ah, doktor se vrací!“ zahučel nadlesní, načež kvapně obrátil se k Evelině. „Přichází cizí člověk,“ pravil s důrazem na slově cizí a s pathetickým imperativem dodal: „A proto — ani nehlesneš!... Rozumíš?“ Podhradský chtěl popojiti vracejícímu se doktorovi v ústrety, ale nežli učinil krok, dvéře se otevřely, a Kilianek, vpustiv do jizby doktora, nesoucího v ruce příruční svou kabelu, beze slova dvéře zase zavřel. Teprve nyní postoupil i Podhradský. Lékař, aniž by se byl rozhlédl, stavě svou kabelu na místo, kde stála původně, hned referoval: „Zranění pana příručího není nebezpečné. Nepatrné odření kůže, ovšem dost bolestné...“ Ale když konečně pohlédl na nadlesního, neušel mu abnormální jeho stav.  „Co jest, pane nadlesní?“ optal se s mírným nádechem starostlivosti poohlédna se do pozadí. „Náš malý pacient —“ A když učinil krok do pozadí, postřehl ženštinu za nadlesním. „Odpusťte, pane nadlesní!“ pravil omlouvavě. „Nejsme sami... Máte návštěvu...“ „Ano, návštěvu —-“ opakoval nadlesní rozpačitě. V tom spustila Evelina ruce, jimiž si zakrývala tvář. „Mileno!“ zvolal doktor přitlumeně a kvapně popošel. „Vy znáte Evelinu?“ zeptal se nadlesní udiven. „Evelinu? Nikoli!“ odtušil doktor. „Toť Milena mého syna...“ „Vašeho syna?“ opakoval nadlesní v největším udivení a nemoha se opanovati obrátil se s vášnivou přísností k Evelině: „Nešťastnice! Tys zavinila i smrt doktorova syna? Mluv!“ Evelina, vztyčivši se s napjetím svých sil, matným a přece rozechvělým hlasem odpověděla především doktorovi: „Nezovu se Milena, pane doktore, nýbrž Evelina... Milenou zval mne pouze váš syn...“ „Ano, ano!“ přisvědčil doktor. „A já,“ dodala Evelina s nesmělou malomyslností, „smrti vašeho syna — nezavinila —“ „Vím, vím...“ řekl doktor. „A také vím, čím jste mu byla.. A proto,“ doložil s tklivou vděčností, „přijměte za bezpříkladnou oběť, kterou jste mu byla v posledních dnech jeho života přinesla, aspoň nyní, kdy se tak nenadále setkáváme, nejsrdečnější můj dík!...“ Po té jí podal ruku. Podhradský sledoval nepředvídanou scénu tu s mračným hněvem. Když pak doktor domluvil a podával Evelině ruku, nadlesní přemáhaje se o krok couvnul. Lékař se k němu obrátil. „Neúprosný majestát smrti, pane nadlesní,“ pravil s přízvukem tklivé prosby, „smiřuje i nepřátele nejnesmířitelnější. A proto doufám, že i vy, v osudné této chvíli — již k vůli dítěti –“ „Nikdy!“ zahřměl zpurně nadlesní nevyčkav, až lékař domluví. „Dítě jest a zůstane pro ni mrtvo...“ Evelina zoufale zaúpěla a zdrcena sklesla zase na stolici. V tom dítě v postýlce v pozadí křečovitě zakašlalo.. „Ah, pacient!“ připomenul si lékař svou povinnost a chvátal do pozadí. Současně vztyčila se i Evelina a vykročila za lékařem. „Stůj! Ani krok!“ zahřměl nadlesní a v návalu nejprudšího hněvu srazil ji pěstí k zemi. Evelina sklesla, a nadlesní pospíšil do pozadí, kde doktor stoje u postýlky díval se zkoumavě na dítě. „Nemohl bych snad, pane doktore —?“ zeptal se nadlesní s úslužností pomatence. „Ne, ne!“ odpověděl lékař s imperativní rozhodností. „To není pro laiky! Raději,“ dodal přitlumeně, „zatáhněte portiéry, aby matka nebyla očitou svědkyní hrozného zápasu...“ „Hrozného zápasu?... Tedy přece zápasu posledního!“ šlehlo duší nadlesního, když mechanicky plnil rozkaz lékařův. Po té postál před zataženými portiérami, jako v náhlém zdrcení; načež se prudce obrátil a přešed vrávoravě přes jizbu zastavil se před Evelinou, která se byla zatím se země vztyčila a tupě sledovala, co se před ní dělo. Po několik minut nikdo ani nehlesl. Trapné ticho rušeno bylo jen kvílivým hukotem vichru z venku, kde bouře již nápadně ochabovala, a z pozadí za portiérami dusivě křečovitým kašláním dítěte. Evelina, stojíc v němé zoufalosti před nadlesním, neměla již pro nic kolem sebe smyslu. Náhle se opět vzpamatovala. Sepjavši ruce zaúpěla: „Pro milosrdenství boží, otče, pust mne k dítěti!“ „Nikdy!“ odpověděl nadlesní temně, ale s rozhodnou neúprosností. „Smilování — milosrdenství!“ zablábolila zoufale Evelina po krátké přestávce. V tom porozhrnul doktor portiéry a povystoupil. Podhradský rychle se přiblížil a s úzkostlivou dychtivostí se optal: „Dítě?!“ „Poslední lék neminul se účinku!“ referoval přitlumeně lékař. „Prudkým, uměle vyvolaným záchvatem křečovitého kašle zbaveny průdušky dusícího hlenu a dech uvolněn... Dítě krisi šťastně přestálo a jest naděje —“ „Vy tedy soudíte, pane doktore —?“ optal se nadlesní doposud ještě s nedůvěrou. „Že jest naděje v uzdravení!“ vpadl lékař. „Moje práce jest u konce; nyní by měla, pane nadlesní, další péče o dítě připadnouti matce...“ „Matce?“ opáčil temně nadlesní přemítavě, ale ihned rozhodně dodal: „Ne, ne — nikdy!“ „Není mrtvo? Uzdravuje se!“ zajásala Evelina v náhlém rozradostnění. „Mami — mami!“ zavolalo sípavě dítě v postýlce, jakoby bylo poznalo matčin hlas a za chvíli, když se nikdo neozval, volalo dále: „Dědoušku! Já slyšel mami...“ „Slyšíte? Dítě volá matku!“ obrátil se lékař k nadlesnímu. „Kde je moje mami?“ zasípalo zase dítě v postýlce. „Dědoušku, dědoušku! Zavolej mi mami!...“ Evelina, která byla chvíli stála vzpřímena a bez hnutí, jakoby nechápala, oč jde, sklesla opět na kolena a sepjavši ruce k němé prosbě upřela na nadlesního slzou zamžený zrak. Než i nyní zůstal nadlesní neúprosným. Lékař pokusil se o jeho oblomení ještě jednou. „Promiňte,“ pravil, „aspoň pro památku nešťastného muže, který by v tak kritickém okamžiku dojista sám prominul – promiňte pro památku svého syna!...“ „Mého syna?“ opakoval nadlesní náhle s tklivou měkkostí a po chvíli duševního zápasu, zastřev si rukou tvář, dodal dutě s nucenou smířlivostí: „Promíjím!“ Evelina jako blesk se vztyčila a s jásavým výkřikem letěla, do pozadí... U postýlky sklesla, ale hned se zase vzchopila a s výrazem bezměrné radosti nahnula se nad postýlku... Doktor, kterýž byl výjev ten sledoval se soucitným zájmem, obrátil se k nadlesnímu: „Tak nepředvídaného obratu, věřte, sám jsem se nenadál Svrchované štěstí, jehož byla tato žena druhdy u vás původkyní, ovšem se k vám již do myslivny nevrátí...“ „Ba nevrátí!“ připomenul trpce nadlesní, spustiv ruku s tváře. „Ale věřte,“ doložil doktor, „že kající tato Magdaléna stane se bezpochyby dítěti matkou, jakou by se mu byla po své povaze bez hrozného provinění, z něhož se kaje, nikdy nestala —“ 
 

 

 

